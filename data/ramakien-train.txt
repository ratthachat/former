๏ มาจะกล่าวบทไป ถึงหิรันตยักษ์เเกล้วกล้า
ห้าวหาญชาญณรงค์ฤทธา ปรากฏเลื่องชื่อลือขจร
อยู่ยังยอดเขาจักรวาล ในพิมานทิพรัตน์ประภัสสร
ฤๅษีเทวาวิชาธร เกรงฤทธิรอนทั้งโลกา
ด้วยเพื่อนตั้งกิจพิธี วินันตกคีรีภูผา
พระเป็นเจ้าให้พรอสุรา รุ่งเรืองฤทธากล้านัก
อหังการ์อิ่มเอิบกําเริบใจ จะผลาญให้บรรลัยทั้งไตรจักร
สำเเดงเเผลงฤทธิ์ฮึกฮัก ขุนยักษ์ไล่ม้วนแผ่นดิน ฯ
๏ ชมพูอุดรกาโร อมรโคยานีก็ได้สิ้น
หนีบใส่รักเเร้อสุรินทร์ พาเเผ่นดินไปบาดาล ฯ
๏ เมื่อนั้น ฝูงเทพเทวาทุกสถาน
ตระหนกตกใจลนลาน พากันเหาะทะยานรีบมา ฯ
๏ ครั้นถึงคีรีไกรลาส บังคมบาทพระศุลีนาถา
ทูลว่าหิรันต์อสุรา องอาจหยาบช้ากำเริบใจ
ย่ำยีเทวาทานพ จบสวรรค์ชั้นฟ้าต่ำใต้
มิหนำซ้ำม้วนสุธาไป จะแกล้งให้บรรลัยทั้งแผ่นดิน
บัดนี้พาลงยังบาดาล โลกจะวายปราณหมดสิ้น
พระองค์มงกุฎเทวินทร์ ช่วยอินทรีย์สัตว์ให้ถาวร ฯ
๏ เมื่อนั้น พระจอมไกรลาสสิงขร
ได้ฟังฝูงเทพนิกร ภูธรถวิลจินดา
ดูดู๋หิรันต์ขุนมาร หยาบช้าสาธารณ์เป็นหนักหนา
มันเสียสัตย์ที่สัญญา กูไม่ไว้ชีวาอสุรี ฯ
๏ คิดเเล้วจึงมีประกาศิต สั่งพระจักรกฤษณ์เรืองศรี
เชิญเจ้าผู้มีฤทธี ไปล้างอสุรีให้บรรลัย ฯ
๏ เมื่อนั้น พระนารายณ์ผู้มีอัชฌาสัย
รับสั่งพระจอมภพไตร บังคมไหว้แล้วรีบไปบาดาล ฯ
๏ ครั้นถึงจึงเห็นหิรันต์ยักษ์ ทำฤทธิ์สิทธิศักดิ์สำเเดงหาญ
หนีบสามแผ่นดินสุธาธาร ผ่านฟ้าก็แปลงอินทรีย์ ฯ
๏ กลับกลายเป็นพญาสุกร เขี้ยวเพชรงามงอนจํารัสศรี
กายนั้นเผือกผ่องดั่งสำลี เข้าไล่ราวีอสุรา ฯ
๏ เมื่อนั้น หิรันต์สิทธิศักดิ์ยักษา
เห็นสุกรอาจองตรงมา พญามารกริ้วโกรธพิโรธนัก
ตาเเดงดั่งแสงไฟกัลป์ กระทืบบาทสนั่นทั้งไตรจักร
ไม่รู้ว่าองค์พระหริรักษ์ ขุนยักษ์เข้าไล่บุกบัน ฯ
๏ เมื่อนั้น องค์พระวราห์รังสรรค์
เข่นเขี้ยวตาแดงแปรงชัน วิ่งหมุนหุนหันเข้าชิงชัย ฯ
๏ ขวิดกัดทั่วตัวขุนมาร ล้มลงไม่ทานกำลังได้
เศียรขาดตัวขาดขาดใจ ด้วยฤทธิไกรพระจักรี ฯ
๏ เสร็จปางซึ่งล้างยักษ์ร้าย องค์พระนารายณ์เรืองศรี
ก็ขวิดคัดเอาพื้นปัถพี มาไว้ตามที่ด้วยศักดา ฯ
๏ แล้วกลับเป็นองค์พระทรงครุฑ ถือเทพอาวุธเงื้อง่า
เหาะทะยานผ่านขึ้นเมฆา ตรงมาเกษียรสมุทรไท ฯ
๏ ครั้นถึงเข้าที่บรรทมสินธุ์ กลางมหาวารินกว้างใหญ่
เหนือบัลลังก์หลังนาคอําไพ สะกดใจร่ายเวทพิธีการ ฯ
๏ บังเกิดเป็นปทุมเกสร อรชรรับเเสงพระสุริย์ฉาน
ขึ้นในอุทรแล้วเบิกบาน มีพระกุมารโฉมยง
อยู่ในห้องดวงโกเมศ ดั่งพรหมเรืองเดชครรไลหงส์
จึ่งพระจักรกฤษณ์ฤทธิรงค์ อุ้มองค์กุมารนั้นเหาะมา ฯ
๏ ครั้นถึงจึงตรงเข้าไปเฝ้า พระเป็นเจ้าสามภพนาถา
ถวายองค์เยาวราชกุมารา แล้วทูลความซึ่งฆ่าอสุรี ฯ
๏ เมื่อนั้น พระสยมภูวนาถเรืองศรี
ชื่นชมโสมนัสยินดี จึงมีวาจาอันสุนทร
ซึ่งหิรันต์นั้นม้วยบรรลัย โลกได้เป็นสุขสโมสร
อันองค์กุมารฤทธิรอน ก็วงศ์พระสี่กรผู้ศักดา
เป็นต้นกษัตริย์อันประเสริฐ ล้ำเลิศจรรโลงในเเหล่งหล้า
จะได้ดับเข็ญเย็นโลกา ในไตรดายุคครั้งนี้ ฯ
๏ ตรัสแล้วมีเทวโองการ สั่งท้าวมัฆวานเรืองศรี
จงลงไปสร้างธานี ในที่ชมพูอันโอฬาร์ ฯ
๏ เมื่อนั้น หัสนัยน์เจ้าตรัยตรึงศา
น้อมเศียรรับสั่งพระอิศรา มาสู่มหาเวไชยันต์ ฯ
๏ ครั้นถึงสถิตเหนืออาสน์ สั่งมาตุลีรังสรรค์
ให้เกณฑ์ฝูงเทพเทวัญ จะพากันไปสร้างธานี ฯ
๏ เมื่อนั้น พระมาตุลีเรืองศรี
ก้มเกล้ารับสั่งด้วยยินดี ถวายอัญชุลีแล้วออกมา ฯ
๏ จึ่งจัดหมู่เทพบริวาร ล้วนปรีชาชาญแกล้วกล้า
หมู่หนึ่งถือหางมยุรา นำหน้าเสด็จบทจร
หมู่หนึ่งถือธงสีม่วง ผุดดวงเป็นรูปไกรสร
หมู่หนึ่งถือธงมังกร สีเขียวอรชรพรายพรรณ
หมู่หนึ่งถือดวงปทุมมาศ สามดอกโอภาสฉายฉัน
ห้อมล้อมพญาเอราวัณ พร้อมกันคอยเสด็จจรลี ฯ
๏ เมื่อนั้น องค์ท้าวมัฆวานเรืองศรี
เสด็จจากทิพอาสน์รูจี มาเข้าที่สรงชลธาร ฯ
๏ ชำระสระสนานสําราญองค์ ทรงสุคนธาทิพย์หอมหวาน
นางฟ้าพัดวีรำเพยพาน ทรงภูษาก้านกระหนกพัน
ชายไหวชายเเครงเครือมาศ ฉลององค์พื้นตาดสังเวียนกั้น
ตาบทิศทับทรวงสังวาลวัลย์ ทองกรกุดั่นมุกดาดวง
พาหุรัดธํามรงค์เพชรแพร้ว มงกุฎแก้วสุรกานต์โชติช่วง
ห้อยกุณฑลทิพย์ดอกไม้พวง ดอกไม้ทัดรุ้งร่วงพรายตา
จับวชิราวุธพระเเสงขรรค์ อันศักดาเดชแกล้วกล้า
สง่างามล้ำหมู่เทวา เสด็จมาขึ้นทรงคชาธาร ฯ
๏ ช้างเอยช้างทรง องค์ไอยราพตคชสาร
สามสิบสามเศียรโอฬาร วิมานเเก้วทุกเกศกุญชร
สูงใหญ่เผือกผ่องขาวช่วง ดั่งไกรลาสเงินยวงสิงขร
สองร้อยสามสิบเอ็ดงางอน มีสระบัวอัปสรกัลยา
งามยิ่งล้วนสิ่งละเจ็ดหมด ปรากฏทุกงาสารกล้า
นับนางในกลีบปทุมา คณนาก็มากกว่าหมื่นพัน
ผูกเครื่องกุดั่นสุวรรณรัตน์ ข่ายแก้วจํารัสฉายฉัน
มยุรฉัตรจามรทอนตะวัน ธงทิวคู่คั่นโบกบน
ปี่กลองฆ้องขานประสานเสียง สําเนียงกึกก้องกุลาหล
เทวาห้อมล้อมเป็นพล เกลื่อนกล่นเร่งรีบกันมา ฯ
๏ ครั้นถึงทวีปชมพู ก็พิศดูไปทั่วทิศา
จึงเห็นในเบื้องบูรพา ภูมิพื้นพสุธาชอบกล
มีมหานักสิทธ์สี่องค์ ทรงพรตบริกรรมจําเริญผล
หยุดหมู่เทวาพวกพล ลงจากช้างต้นก็เข้าไป ฯ
๏ เคารพนบนอบพระอาจารย์ ยอกรมัสการแล้วปราศรัย
พระองค์สร้างพรตอยู่ในไพร ช้านานมาได้สักกี่ปี
บำเพ็ญภาวนารักษาฌาน แผ่พรหมวิหารทั้งสี่
ยังค่อยเป็นสุขสวัสดี มีนามชื่อไรพระสิทธา ฯ
๏ เมื่อนั้น ทั้งสี่พระดาบสพรตกล้า
ได้ฟังจึ่งตอบบัญชา แต่รูปมาอยู่ในอารญ
นับได้แสนปีประมาณไว้ สร้างพรตอดใจจำเริญผล
อันนามกรเราสี่ตน รูปชื่ออจนคาวี
องค์นี้ชื่อยุคอัคระ องค์นั้นชื่อทหะฤาษี
องค์โน้นชื่อยาคะมุนี มีตบะพิธีเสมอกัน
อันองค์สมเด็จหัสนัยน์ เหตุใดลงมาจากสวรรค์
พร้อมหมู่ฝูงเทพเทวัญ อัศจรรย์เป็นพ้นพันทวี ฯ
๏ เมื่อนั้น ท้าวหัสนัยน์เรืองศรี
ได้ฟังจึ่งตอบวาที ซึ่งมาทั้งนี้พระอาจารย์
ด้วยองค์อิศวรเป็นเจ้า ให้เรามาสร้างราชฐาน
ถวายแก่เทวราชกุมาร ก็แจ้งการให้ฟังแต่เดิมมา ฯ
๏ เมื่อนั้น ทั้งสี่พระดาบสพรตกล้า
ได้ฟังโกสีย์ก็ปรีดา จึ่งว่าป่านี้ประเสริฐนัก
ชื่อทวารวดีพนาสณฑ์ ต้นฉัตรพระศุลีเป็นหลัก
อยู่บูรพาหน้าศาลเทพารักษ์ ต้องด้วยลักขณาธานี
รูปจะบอกนามเมืองไว้ ให้เป็นมงคลเฉลิมศรี
จงเอาสมญาป่านี้ กับนามเราทั้งสี่ประสมกัน
เรียกว่ากรุงศรีอยุธยา ทวาราวดีเขตขัณฑ์
จะเป็นที่สามโลกอภิวันท์ พระเกียรตินั้นจะทั่วแดนไตร ฯ
๏ เมื่อนั้น โกสีย์ผู้มีอัชฌาสัย
ฟังพระดาบสยศไกร ภูวไนยเห็นชอบทุกประการ
จึ่งสั่งพระวิษณุกรรม์ จงสร้างสรรค์พาราราชฐาน
ให้แสนสนุกโอฬาร ตามเทวบรรหารพระศุลี ฯ
๏ บัดนั้น พระวิษณุกรรม์เรืองศรี
รับเทวบัญชาด้วยยินดี ถวายอัญชุลีเเล้วออกไป ฯ
๏ ยืนอยู่หน้าศาลเทพารักษ์ สําแดงศักดาแผ่นดินไหว
นิมิตซึ่งราชเวียงชัย ด้วยฤทธิไกรมหิมา ฯ
๏ อันมหาปราสาททั้งสาม ทรงงามสูงเงื้อมพระเวหา
สี่มุขหุ้มมาศสะอาดตา ใบระกาบั้นเเก้วประกอบกัน
ช่อฟ้าช้อยเฟื้อยเฉื่อยชด บราลีที่ลดมุขกระสัน
มุขเด็จทองดาดกระหนกพัน บุษบกสุวรรณสว่างวาม
เจ็ดชั้นพื้นลดผลึกลาด เเกลมาศนพรัตน์เรืองอร่าม
ทิมดาบดาดเงินเป็นเงางาม หน้าสิงห์แสงพลามด้วยพลอยพราย
มีพระโรงปรัศว์ซ้ายขวา แท่นเเก้วอลงการ์ฉานฉาย
ห้องสนมกํานัลเรียงราย เกยฉลุแก้วลายลับเเลบัง
หน้าพระลานแลล้วนหิรัญลาด ขาวสะอ้านดูสะอาดดังสีสังข์
ทิมตำรวจเคียงริมทิมชาววัง ระเบียบคลังทิมโขลนครบครัน
โรงช้างอาชาพาชีชาติ โรงรถห้องราชยานคั่น
ศาลาลูกขุนคู่เคียงกัน สนามเคี่ยวพลขันธ์ประลองยุทธ์
สามชั้นปราการแก้วประกอบ เขื่อนคูเป็นขอบดั่งขั้นสมุทร
เชิงเทินปักธงมังกรธุช ชมพูนุทนพมาศเสมาเมือง
ช่องป้อมวางปืนคร่ำสุวรรณ หอรบนางจรัลขนัดเนื่อง
ซุ้มทวารบานแววด้วยแก้วเรือง แสนสนุกดั่งเมืองพรหมาฯ
๏ มีสระเเก้วแลล้วนอุทยาน โอฬารด้วยเหล่าพฤกษา
ทุกพรรณทรงผลพวงผกา ดกย้อยห้อยระย้าอรชร
ทั้งอุบลโกมลปทุมมาศ ฝักดอกเกลื่อนกลาดสลับสลอน
เรณูร่วงในชโลทร กลิ่นขจายฟุ้งขจรตลบไป
มีต้นตาลรอบนัคเรศ เป็นคันเขตคั่นเคียงเรียงไสว
ทรงผลพื้นสุวรรณอำไพ ใบก้านล้วนแก้วเเกมกัน
พระพายชายพัดบันลือเสียง สําเนียงเสนาะดังเพลงสวรรค์
ประโคมพระนครเป็นนิรันดร์ ดังหนึ่งช่อชั้นดุษฎี ฯ
๏ แลัวจึ่งให้ซึ่งนามกร อยุธยานครบุรีศรี
ตามเหตุสมญาพระมุนี เป็นที่ศรีสวัสดิ์วัฒนา
เอามนุษย์สี่ทวีปเป็นพล เสนาสามนต์ซ้ายขวา
ตึกกว้านร้านเรียบรัถยา ประชาชนแน่นหนาทั้งธานี
อันสนมกํานัลนางอนงค์ เลือกสรรรูปทรงส่งศรี
แต่ล้วนเบญจกัลยาณี มีประมาณห้าหมื่นหกพัน ฯ
๏ ครั้นเสร็จซึ่งสร้างนัคเรศ องค์ท้าวตรีเนตรรังสรรค์
ก็พาฝูงเทพเทวัญ ไปหิรัญไกรลาสคีรี ฯ
๏ ครั้นถึงประณตบทบงสุ์ ทูลองค์พระอิศวรเรืองศรี
ซึ่งให้ไปสร้างธานี บัดนี้สำเร็จดังบัญชา ฯ
๏ เมื่อนั้น พระอิศวรบรมนาถา
ได้ฟังยินดีปรีดา ผ่านฟ้ามีเทวโองการ
ดูก่อนนัดดายาใจ จงไปครองกรุงไกรราชฐาน
เป็นปิ่นโลกาสุธาธาร พงศ์นารายณ์อวตารปราบยักษ์
จงให้นามตามเทพสุริย์วงศ์ อโนมาฤทธิรงค์ทรงจักร
ประทานธำมรงค์แก่หลานรัก ทั้งศรศักดิ์ตรีเพชรคทาธร
แล้วจึงประสาทพระพรให้ จงรุ่งเรืองฤทธิไกรด้วยศิลป์ศร
ประจามิตรอย่ารอต่อกร ให้ถาวรจําเริญสวัสดี ฯ
๏ เมื่อนั้น พระอโนมาตันเรืองศรี
ถวายบังคมคัลอัญชุลี รับพรเจ้าตรีโลกา
ทั้งเทพอาวุธธํามรงค์ ด้วยมโนจํานงหรรษา
ทูลว่าขอเอาพระเดชา ปกเกล้าเกศาสืบไป ฯ
๏ เมื่อนั้น พระจอมไกรลาสเขาใหญ่
จึ่งสั่งองค์ท้าวหัสนัยน์ กับฝูงเทพไทฤทธี
จงเอาครุฑราชทิพยาน ไปส่งหลานเราผู้เรืองศรี
วันนี้ศุภฤกษ์สวัสดี จงมอบเวนบุรีสวรรยา ฯ
๏ เมื่อนั้น หัสนัยน์เจ้าตรัยตรึงศา
รับสั่งองค์เจ้าโลกา ถวายบังคมลาแล้วออกไป ฯ
๏ จึงสั่งให้เตรียมพญาครุฑ อันมีฤทธิรุทรแผ่นดินไหว
เชิญหน่อพระนารายณ์เรืองชัย ให้เข้าที่สรงวารี ฯ
๏ เมื่อนั้น พระอโนมาตันเรืองศรี
ชื่นชมโสมนัสยินดี จรลีไปสรงคงคา ฯ
๏ ทรงสุคนธารสโอฬาร หอมหวานด้วยทิพย์บุปผา
สนับเพลาพลอยรายพรายตา ภูษาช่อเชิงมังกรพัน
ชายเเครงเครือแก้วก้านขด ชายไหวมรกตทับทิมคั่น
ฉลององค์พื้นม่วงดวงสุวรรณ รัดองค์กุดั่นจำหลักลาย
ตาบทิศทับทรวงประดับบุษย์ สังวาลชมพูนุทสามสาย
พาหุรัดทองกรมังกรกลาย ธํามรงค์เพชรพรายอลงการ
ทรงมหามงกุฎจักรพรรดิ ดอกไม้ทัดล้วนดวงมุกดาหาร
กรรเจียกแก้วกุณฑลชัชวาล ดังเครื่องทรงพรหมานในโสฬส
พระหัตถ์นั้นจับธนูศร คทาธรตรีเพชรพร้อมหมด
งามทรงงามองค์งามยศ บทจรมาทรงครุฑา ฯ
๏ เมื่อนั้น หัสนัยน์เจ้าตรัยตรึงศา
ครั้นได้ศุภฤกษ์เวลา ให้เทวาโบกธงนำจร ฯ
๏ ครุฑเอยครุฑทรง หาญณรงค์หักราญชาญสมร
เผ่นทะยานผ่านยอดคีรินทร ถาบร่าถาร่อนบินบน
ปีกสองปานเสียงสำเนียงฟ้า ลั่นก้องโลกากุลาหล
กระพือลมพันลึกอึงอล เมฆกล่นหมอกเกลื่อนโพยมพราย
บินรีบโบกเร็วกว่าลมกรด ขับเรื่อยแข่งรถพระสุริย์ฉาย
เครื่องสูงครบสิ่งกรรชิงราย เเถวฉัตรธงชายพรายตา
ฆ้องกลองขานกลบครื้นครั่น ปี่เสนาะเพราะสนั่นในเวหา
รีบทางเร่งเทพยาตรา ลอยมาลงเมืองด้วยฤทธี ฯ
๏ ครั้นถึงอยุธยามหานิเวศ องค์ท้าวหัสเนตรเรืองศรี
เชิญราชนัดดาพระศุลี ขึ้นที่ปราสาทรัตนา ฯ
๏ แล้วจัดนางในทวีปอุดร ชื่อมณีเกสรเสน่หา
พักตร์ผ่องดังดวงจันทรา เป็นอัครชายาพระทรงยศ
มอบสนมทั้งหมื่นหกพัน วิไลวรรณเอี่ยมองค์อลงกต
เถ้าเเก่ชะเเม่เป็นหลั่นลด กําหนดพนักงานการใน
อีกทั้งจตุรงคโยธี เสนามนตรีน้อยใหญ่
แก้วเเหวนสวรรยาราชัย ให้แก่เทวราชกุมาร ฯ
๏ ครั้นเสร็จมอบราชธานี โกสีย์เจ้าตรัยตรึงศ์สถาน
กับทั้งฝูงเทพบริวาร เกษมศานต์อำนวยอวยพร
พระองค์จงเสวยสมบัติ พูนสวัสดิ์ภิรมย์สโมสร
เสร็จแล้วองค์อมรินทร พาเทพนิกรกลับมา ฯ
๏ เมื่อนั้น ท้าวอโนมาตันนาถา
เสด็จเสวยไอศูรย์สวรรยา ในกรุงทวาราวดี
เลื่องชื่อลือนามขามฤทธิ์ ประจามิตรสั่นเกล้าเกศี
ทั้งหมู่วิทยานาคี ตรีโลกพึ่งเดชพระทรงยศ
อันกรุงกษัตริย์ทุกพารา ก็ระอาขอออกพระองค์หมด
เเต่งดอกไม้สุวรรณเป็นหลั่นลด มาประณตบทมาลย์ถวายพร
ไพร่ฟ้าประชาชนพาณิช มิจิตโสมนัสสโมสร
ไปมาค้าขายนิรันดร พระนครเกษมเปรมปรีดิ์ ฯ
๏ มาจะกล่าวบทไป ถึงสหบดีพรหมเรืองศรี
อยู่ในวิมานรัตน์มณี มีความผาสุกทุกเวลา
คิดถึงสหมลิวัน อันเป็นสุริย์วงศ์พงศา
ซึ่งให้ไปอยู่เกาะรังกา หนีพระจักราไปบาดาล
ฝ่ายพิภพรังกาทวีปนี้ ไม่มีใครรักษาราชฐาน
เงียบเย็นเว้นว่างมาช้านาน เสียดายวงศ์พรหมารจะสูญไป
จํากูจะสร้างพระนคร ให้ถาวรคงคืนขึ้นไว้ได้
จะเชิญองค์ธาดาฤทธิไกร ลงไปเป็นหลักธานี ฯ
๏ คิดเเล้วมีเทวบรรหาร ตรัสสั่งพรหมารเรืองศรี
จงเตรียมหงส์ทองรูจี ไปสร้างธานีรังกา ฯ
๏ บัดนั้น ฝ่ายอัชดาพรหมเเกล้วกล้า
รับสั่งถวายบังคมลา ออกมาจากที่ทิพย์วิมาน ฯ
๏ เกณฑ์หมู่บรมพรหเมศ ล้วนศักดาเดชกล้าหาญ
หมู่หนึ่งถือธงอลงการ นำพลบริวารยาตรา
ถัดมาล้วนถือเศวตฉัตร เดินตามขนัดซ้ายขวา
เหล่าหนึ่งถือธงมยุรา เคียงข้างพญาหงส์ทอง
เหล่าหนึ่งนั้นถือชุมสาย เรียงรายตาริ้วเป็นทิวท่อง
มีทั้งแตรสังข์ฆ้องกลอง ตั้งกองคอยเสด็จจรลี ฯ
๏ เมื่อนั้น ท้าวสหบดีพรหมเรืองศรี
เสด็จจากแท่นทิพย์รูจี ไปเข้าที่สรงสาคร ฯ
๏ น้ำทิพย์โปรยปรายดั่งสายฝน ทรงสุคนธ์ปนปรุงเกสร
สอดใส่สนับเพลาเชิงงอน ภูษารูปกินนรกระหนกพัน
ชายแครงจําหลักเครือขด ชายไหวมรกตทับทิมคั่น
ตาบทิศทับทรวงสังวาลวัลย์ ทองกรนาคพันพาหุรัด
ธํามรงค์เรือนเก็จเพชรเหลือง อร่ามเรืองทั้งสิบนิ้วพระหัตถ์
ทรงมงกุฎแก้วดอกไม้ทัด กรรเจียกจรจํารัสจำเริญตา
งามทรงดั่งองค์เวสสุวัณ จับพระเเสงขรรค์อันคมกล้า
พระหัตถ์จับตรีศูลศักดา เสด็จไปทรงพญาหงส์ทอง ฯ
๏ เหมเอยเหมราช ผกผาดกระหยับผันผยอง
ตั้งอกยกหางเป็นทํานอง สองปีกกระพือบินบน
ปากงอนหงอนสะบัดชดช้อย รจนาด้วยสร้อยสลับขน
งามระยับจับแสงสุริยน ดั่งสีแก้ววิมลชัชวาล
บัลลังก์ตั้งเหนือปฤษฎางค์ กระจ่างกระจังรายฉายฉาน
เศวตฉัตรพัชนีโอฬาร พร้อมหมู่พรหมานดาษดา
ลอยเลื่อนไปในอากาศ โอภาสพ่างพื้นพระเวหา
รีบเร่งเหมราชร่อนมา หมายทวีปรังกามิทันนาน ฯ
๏ เห็นนิลกาลาสิงขร ยอดเยี่ยมอัมพรไพศาล
อยู่กลางพิภพเป็นประธาน สูงตระหง่านเงื้อมง้ำเมฆา
ใหญ่หลวงกว่าหมู่ศิขริน สีดําดั่งนิลวัตถา
ปลายยอดนั้นมีรังกา มหากายสิทธิ์ฤทธิไกร
เขานี้ประเสริฐเลิศนัก เห็นจะเป็นหลักกรุงได้
จึ่งสั่งวิษณุพรหมชาญชัย ให้เร่งนิมิตธานี ฯ
๏ บัดนั้น จึ่งวิษณุพรหมเรืองศรี
รับสั่งถวายอัญชุลี ออกมาจากที่ประชุมกัน ฯ
๏ ยอกรประนมเหนือเกศ ไหว้บรมพรหเมศรังสรรค์
นิมิตล้วนเเล้วเเก้วสุวรรณ ด้วยฤทธีอันศักดา ฯ
๏ อันคูเขื่อนปราการล้อมรอบ เป็นคันขอบมั่นคงเเน่นหนา
หอรบช่องปืนใบเสมา ทวาราป้อมค่ายรายไป
แถวถนนหนทางราบรื่น ศิลาพื้นเเลเลื่อมดั่งน้ำไหล
มีกําแพงแก้วกั้นชั้นใน อําไพด้วยมณีจินดา
อันมหาปราสาททั้งสามองค์ สูงระหงง้ำเงื้อมพระเวหา
ห้ายอดพรหมพักตร์ใบระกา เหมแก้วรจนาช้อยชด
นาคเอี้ยวคาบเก็จกระจังราย บัญชรแก้วเเพร้วพรายอลงกต
ช่อห้อยช่อตั้งเป็นหลั่นลด นาคสะดุ้งพุ่งพดหน้าบัน
จัตุรมุขสิงหาสน์อาสน์โถง ท้องพระโรงหน้าหลังฉายฉัน
พระลานเลื่อมแก้วพรายพรรณ ดั่งวิมานสุวรรณในเมืองฟ้า ฯ
๏ มีสนามปราบปรายทรายทอง ที่ประลองทหารให้เเกล้วกล้า
ทั้งโรงม้ารถคชา โรงคลังซ้ายขวาพร้อมไป
นอกเมืองนั้นมีอุทยาน แสนสนุกสำราญกว้างใหญ่
พฤกษาเรียบเรียงระบัดใบ ผลดอกดกไสวจําเริญตา
มีมหามนเทียรที่ประพาส บัลลังก์อาสน์ใต้ร่มพฤกษา
ทั้งสระโกสุมปทุมา ดั่งลดาวัลย์ในชั้นอินทร์
พระพายชายพัดมาอ่อนอ่อน รวยรื่นเกสรขจรกลิ่น
มีหมู่แมลงผึ้งภุมริน บินเคล้าคลึงรสบุษบัน ฯ
๏ จึ่งเอาฟากฝั่งมหรณพ เป็นคูล้อมพิภพเขตขัณฑ์
ในท้องพระมหาสมุทรนั้น จัดพรรณฝูงปลาเป็นนาย
ให้ติมิติมิงมัจฉาชาติ เหราร้ายกาจกระเวนว่าย
เที่ยวท่องป้องกันอันตราย ภายใต้มหาคงคา
อันหลังพระสมุทรวารี ให้ยักษีผีเสื้อรักษา
แล้วจัดฤทธิกันอสุรา คุมโยธาแสนโกฏิชัยชาญ
กระเวนทางอากาศเเดนสวรรค์ ป้องกันพิภพราชฐาน
คนธรรพ์กระเวนเนินจักรวาล แต่งการสำเร็จทั้งธานี ฯ
๏ เมื่อนั้น ท้าวสหบดีพรหมเรืองศรี
ครั้นเสร็จสร้างสรรค์พระบุรี มีความโสมนัสเบิกบาน
ให้ชื่อพิชัยลงกา มหานัคเรศราชฐาน
จึ่งเอาอสุรหมู่มาร ในเนินจักรวาลอัสสกัณณ์
มาเป็นอำมาตย์เสนา แสนธุรโยธาแข็งขัน
นับได้แสนโกฏิกุมภัณฑ์ สนุกปานดั่งชั้นอสุรภพ
แล้วตรัสเเก่ธาดาพรหเมศ อันชำนาญไสยเวทขจรจบ
เจ้าผู้ศักดาเลิศลบ บุญเคยได้อบรมมา
เราจะให้อยู่ครองสมบัติ สืบวงศ์จักรพรรดินาถา
ที่ในทวีปลงกา เป็นมหาจรรโลงธาตรี ฯ
๏ เมื่อนั้น องค์ธาดาพรหมเรืองศรี
ได้ฟังเทวราชวาที อัญชุลีเเล้วทูลสนองไป
ซึ่งพระองค์เมตตาการุญ พระคุณนั้นหาที่สุดไม่
จะรับใส่เศียรเกล้าไว้ มิให้เคืองใต้เบื้องบาทา ฯ
๏ เมื่อนั้น ท้าวสหบดีพรหมนาถา
ได้ฟังยินดีปรีดา จึ่งให้นางมลิกาแจ่มจันทร์
ทรงเบญจกัลยาเลิศลักษณ์ ผิวพักตร์ผ่องเพียงนางสวรรค์
เป็นอัครชายาวิลาวัณย์ กำนัลล้วนนางอสุรี
ถ้วนหมื่นหกพันเเช่มช้อย รูปทรงเเน่งน้อยเฉลิมศรี
อันองค์ธาดาธิบดี จะเป็นปิ่นโมลีลงกา
ให้นามชื่อท้าวจตุรพักตร์ ตามศักดิ์พงศ์พรหมนาถา
เเล้วประทานตรีศูลอันศักดา คทาธรรัตนาเรืองฤทธิ์
กับฉัตรแก้วโมลีอุดมเดช บอกพระเวทวิธีประกาศิต
ถึงจะเกิดพาลาปัจจามิตร มาประชิดรอบราชธานี
ถ้ายกฉัตรขึ้นกลางพระนคร ก็บังเเสงทินกรจำรัสศรี
มืดดั่งสนธยาราตรี ไพรีไม่เห็นบุรินทร์
ฝ่ายข้างเราอยู่ในกรุงไกร เเลไปก็เห็นศัตรูสิ้น
ฉัตรนี้เลิศล้ำฟ้าดิน อินทร์พรหมยอมเกรงฤทธี ฯ
๏ เมื่อนั้น ท้าวจตุรพักตร์เรืองศรี
บังคมก้มเกล้าดุษฏี รับตรีศูลเพชรคทาธร
เรียนพระเวทพระมนต์ก็จำได้ ด้วยใจชื่นชมสโมสร
รู้จบวิทยาสถาวร ฤทธิรอนเลิศลบไตรดาล ฯ
๏ เมื่อนั้น ท้าวสหบดีปรีชาหาญ
เสร็จมอบไอศูรย์ศฤงคาร ผ่านฟ้าอำนวยอวยชัย
เจ้าจงเสวยรมย์ชมสมบัติ พูนสวัสดิ์อย่ามีใครเปรียบได้
บำรุงไพร่พลสกลไกร ไพรีพ่ายเเพ้ฤทธา
ตรัสเเล้วเสด็จทรงหงส์ทอง เผ่นผยองขึ้นสู่พระเวหา
พร้อมด้วยฝูงพรหมเทวา ตรงไปฟากฟ้าดุษฎี ฯ
๏ เมื่อนั้น ท้าวจัตุรพักตร์เรืองศรี
ครอบครองลงกาธานี กับเทวีมลิกาบังอร
ประดับด้วยสนมสิบหกพัน วิไลวรรณเพียงเทพอัปสร
ดั่งพระจันทร์ทรงกลดในอัมพร ดารากรเป็นยศบริวาร
พร้อมทั้งเสนาสามนต์ รี้พลจัตุรงค์ทวยหาญ
สมบัติพัสถานโอฬาร เเสนสนุกสำราญดั่งเมืองฟ้า
๏ อันอัครชายาโฉมยง ทรงครรภ์ถ้วนทศมาสา
ก็ประสูติพระราชบุตรา เป็นรูปอสุราสี่กร
พระบิตุเรศชนนีสองกษัตริย์ ชื่นชมโสมนัสสโมสร
ให้ชื่อลัสเตียนฤทธิรอน ลือขจรไปทั่วธาตรี ฯ
๏ เมื่อนั้น ฝ่ายท้าวอโนมาตันเรืองศรี
เสวยสมบัติได้หมื่นปี ภูมีมีราชโอรส
ทรงพระนามชื่อว่าอัชบาล ฤทธีปรีชาชาญปรากฏ
สามโลกเลื่องลือระบือยศ ทศทิศย่อมพึ่งพระเดชา
พระมอบเวนไอศูรย์สมบัติ เศวตฉัตรให้โอรสา
ครั้นเเล้วสมเด็จพระบิดา ผ่านฟ้าสุดสิ้นชนมาน ฯ
๏มาจะกล่าวบทไป ถึงอสุรพรหมใจหาญ
สถิตยังไพชยนต์สุรกานต์ เนินเขาจักรวาลคีรี
ปรารถนาจะใคร่เป็นใหญ่ เเก่เทพไททุกราศี
เเต่ทำเพียรเวียนเฝ้าพระศุลี หลายปีประมาณนานมา
ครั้นถึงเวลาก็อ่าองค์ ทรงเครื่องจำรัสพระเวหา
ออกจากวิมานรัตนา ไปมหาไกรลาสคีรี ฯ
๏ ครั้นถึงจึงถวายอภิวาทน์ เบื้องบาทพระอิศวรเรืองศรี
ท่ามกลางเทวานาคี อสุรีก็ทูลเจ้าโลกา
ตัวข้านี้รองเบื้องบาท พระตรีภูวนาถนาถา
เป็นนิจนิรันดร์ทุกวันมา  ผ่านฟ้าไม่ประทานสิ่งใด
บัดนี้จะขอคทาธร กับพรอย่าให้ใครต่อได้
พระองค์ผู้ทรงภพไตร ภูวไนยจงโปรดปรานี ฯ
๏ เมื่อนั้น พระสยมภูวญาณเรืองศรี
ได้ฟังวาจาอสุรี ภูมีก็ทรงพระเมตตา
จึ่งประทานคทาเพชรเรืองฤทธิ์ เเล้วประสิทธิพรให้เเก่ยักษา
จงเป็นใหญ่ทั้งไตรโลกา อย่าเเพ้ฤทธาผู้ใด ฯ
๏ เมื่อนั้น อสุรพรหมผู้มีอัชฌาสัย
รับพรพระทรงภพไตร ได้คทาเพชรเเล้วก็ลามา ฯ
๏ ออกจากหิรัญไกรลาส ทําอำนาจผาดเเผลงสำเเดงกล้า
เหาะฟ้อนร่อนเล่นในเมฆา ไปมหาวิมานรูจี ฯ
๏ เมื่อนั้น มาลีวัคคพรหมเรืองศรี
เห็นพระอิศโรโมลี ให้พรอสุรีอาธรรม์
ทั้งเทพศัสตราคทาธร ฤทธิรอนปราบทั่วสรวงสวรรค์
ตกใจดั่งใครมาฟาดฟัน ด้วยกุมภัณฑ์หยาบช้าสาธารณ์
ยิ่งจะอิ่มเอิบกําเริบจิต ดั่งอสรพิษตัวหาญ
จะเที่ยวไล่บุกรุกราน อยู่ในมือมารทั้งธาตรี
ครั้นจะนิ่งเสียดั่งไม่รู้ เอ็นดูวงศ์นารายณ์เรืองศรี
คิดเเล้วนบนิ้วดุษฎี ทูลพระศุลีด้วยปรีชา
ซึ่งพระองค์ประทานคทาธร ทั้งพรประสิทธิ์ให้ยักษา
ตัวเพื่อนเป็นคนหยาบช้า จะเบียนโลกาให้ร้อนใจ
ถึงว่าองค์ท้าวอัชบาล ซึ่งผ่านอยุธยาไม่ต่อได้
พระองค์ผู้ทรงภพไตร ภูวไนยจงได้ปรานี
ขอเทพอาวุธไปประทาน องค์ท้าวอัชบาลเรืองศรี
ให้ชนะอสุระตนนี้ ธาตรีจะได้พึ่งเดชา ฯ
๏ เมื่อนั้น พระสยมภูวญาณนาถา
ได้ฟังจึ่งตอบวาจา ท่านว่านี้ชอบขอบใจ
อนิจจาเอ๋ยวงศ์พระจักรกฤษณ์ ต่อว่าจึ่งคิดขึ้นได้
เดิมเราให้อโนมาไป อยู่ในทวีปชมพู
บัดนี้ก็ถึงสวรรคต โอรสขึ้นผ่านสมบติอยู่
ชื่อว่าอัชบาลก็พึ่งรู้ ดูดู๋กูลืมไปช้านาน
ตรัสเเล้วให้พรกับพระขรรค์ ทั้งไตรโลกนั้นอย่าต่อต้าน
จงชนะคทาเพชรชัยชาญ ซึ่งเราประทานอสุรา
ตัวท่านเร่งรีบเอาลงไป ส่งให้อัชบาลนาถา
ไว้ปราบศัตรูหมู่พาลา ซึ่งจะเบียนโลกาธาตรี ฯ
๏ เมื่อนั้น มาลีวัคคพรหมเรืองศรี
รับพระขรรค์กับพรด้วยยินดี ถวายอัญชุลีเเล้วเหาะไป ฯ
๏ ครั้นถึงซึ่งศรีอยุธยา มหานคเรศกรุงใหญ่
เลื่อนลอยอยู่ตรงบัญชรชัย ร้องไปด้วยคําอันสุนทร
ดูราอัชบาลสุริย์วงศ์ ผู้พงศ์หริรักษ์ชาญสมร
บัดนี้พระอิศวรฤทธิรอน ภูธรตรัสใช้ให้เรามา ฯ
๏ เมื่อนั้น ท้าวอัชบาลนาถา
เสด็จเหนือเเท่นเเก้วเเววฟ้า ได้ฟังวาจาพาที
ออกนามพระสยมภูวนาถ มงกุฎไกรลาสคีรีศรี
ก็เยี่ยมบัญชรรัตนมณี เห็นเทวัญผู้มีฤทธิไกร
จึงกล่าวมธุรสพจนารถ ว่าพระจอมไกรลาสเขาใหญ่
ดำรัสตรัสสั่งประการใด ขอเชิญเทพไทลงมา ฯ
๏ เมื่อนั้น มาลีวัคคพรหมนาถา
ก็ลอยเลื่อนลงจากเมฆา เข้ามายังท้องพระโรงคัล ฯ
๏ ครั้นถึงจึ่งนั่งร่วมอาสน์ อันโอภาสพรรณรายฉายฉัน
ต่างองค์ก็มิได้อภิวันท์ เคารพกันด้วยความสวัสดี ฯ
๏ เมื่อนั้น ท้าวอัชบาลเรืองศรี
ปราศรัยด้วยราชไมตรี เเล้วมีบัญชาถามไป
ซึ่งพระอิศราประกาศิต กิจจานุกิจเป็นไฉน
ตัวท่านนี้นามกรใด จึ่งได้รับสั่งเทวบัญชา ฯ
๏ เมื่อนั้น พรหเมศผู้มียศถา
จึงตอบมธุรสวาจา ข้าชื่อมาลีพรหมาน
ไปเฝ้าพระอิศวรบรมนาถ ยังเขาไกรลาสราชฐาน
พออสุรพรหมใจพาล อหังการกราบทูลขอพร
ให้ปราบได้ไปทั่วทั้งสิบทิศ ปัจจามิตรเกรงเดชดั่งไกรสร
กับทั้งคทาฤทธิรอน ภูธรประทานเเก่ขุนยักษ์
เราทูลว่ามันหยาบช้า จะเบียดเบียนเทวาในไตรจักร
ถึงพระองค์ผู้พงศ์หริรักษ์ อสุรพักตร์ก็จะทําย่ำยี
จึ่งประทานพระขรรค์ฤทธิรอน ให้ชนะคทาธรยักษี
กับพระประสิทธิ์สวัสดี ตรัสใช้เรานี้นำมา
ว่าเเล้วก็ส่งพระขรรค์ให้ ด้วยใจเเสนโสมนัสสา
จงมีชัยเเก่อสุระพาลา เหมือนเจ้าโลกาประทานพร ฯ
๏ เมื่อนั้น องค์ท้าวอัชบาลชาญสมร
รับพระขรรค์แก้วฤทธิรอน กับทั้งพระพรด้วยยินดี
จี่งบ่ายหน้ามายังไกรลาส บังคมบาทอิศวรเรืองศรี
แล้วกล่าวมธุรสวาที คุณท่านครั้งนี้เป็นพ้นไป
เราสองจะครองสุจริต เป็นพันธมิตรพิสมัย
ไปกว่าจะสิ้นชีวาลัย สิ่งใดอย่าเเหนงเเคลงกัน ฯ
๏ เมื่อนั้น มาลีวัคคพรหมรังสรรค์
รับสัตย์ปฏิญาณผูกพัน เทวัญจึงกล่าวสุนทร
ค่อยอยู่เถิดพระสหายรัก ตัวเรานี้จักลาก่อน
ว่าเเล้วเหาะขึ้นยังอมพร เขจรไปวิมานรูจี ฯ
๏ เมื่อนั้น ฝ่ายอสุรพักตร์ยักษี
เเต่ได้คทาเพชรฤทธี องค์พระศุลีประทานมา
ยิ่งคิดโลภล้นพ้นนัก หมายจักปราบทศทิศา
ให้อยู่ในอำนาจอสุรา ด้วยอานุภาพชัยชาญู
คิดแล้วอ่าองค์ทรงเครื่อง อร่ามเรืองด้วยเเก้วมุกดาหาร
ออกจากยอดเขาจักรวาล เหาะทะยานมาโดยเมฆา ฯ
๏ สำเเดงแกว่งกวัดคทาเพชร ระเห็จหันผันแล่นในเวหา
เเสงเป็นไฟพรายกระจายฟ้า เเล้วมีวาจาประกาศไป
ตัวกูผู้ชื่ออสุรพักตร์ ศักดาไม่มีใครเปรียบได้
จะล้างตรีโลกให้บรรลัย ด้วยฤทธิไกรบัดนี้ ฯ
๏ ว่าเเล้วสำแดงเดชา ไล่หมู่เทวาทุกราศี
ทั้งคนธรรพ์คนธรรพนาคี มุนีชีป่าวุ่นไป ฯ
๏ เมื่อนั้น ฝูงเทพเทวาน้อยใหญ่
ครุฑานาคีชีไพร ตกใจประหวั่นขวัญบิน
ด้วยกลัวศักดาคทาเพชร ให้คิดคร้ามขามเข็ดไปสิ้น
ทั่วทั้งเมืองเเมนเเดนดิน เกรงเดชอสุรินทร์พาลา
บ้างหนีไปนอกขอบเขต เเสนเทวษข้ามห้วยเหวผา
ลางหมู่ฤๅษีเทวา เหาะไปอยุธยาธานี ฯ
๏ ครั้นถึงจึงเเจ้งเหตุการณ์ แก่ท้าวอัชบาลเรืองศรี
ว่าอสุรพรหมมายํ่ายี ไล่ตีฝูงเทพนิกร
บัดนี้ยังทำสิงหนาท อยู่เชิงเมรุมาศสิงขร
ขอพระองค์ผู้ทรงฤทธิรอน ช่วยดับร้อนให้เย็นโลกา ฯ
๏ เมื่อนั้น ท้าวอัชบาลนาถา
ฟังเทพนักสิทธ์วิทยา จึงมีบัญชาตรัสไป
ดูดู๋ไอ้อสูรอสุรพักตร์ ฮึกฮักกำเริบหยาบใหญ่
จะสังหารผลาญูเสียให้บรรลัย มิให้เป็นเสี้ยนธาตรี
ว่าเเล้วจึงมีบัญชาหาร สั่งนายรัถยานทั้งสี่
จงเตรียมรถเเก้วมณี จะไปปราบอสุรีพาลา ฯ
๏ บัดนั้น ขุนรถผู้มียศถา
รับสั่งพระองค์ทรงศักดา ถวายบังคมลาเเล้วรีบจร ฯ
๏ จึงเเต่งพิชัยรถแก้ว อันเพริศเเพร้วจํารัสประภัสสร
เทียมด้วยสินธพอัสดร สิบคู่ฤทธิรอนดั่งลมพัด
ผูกเครื่องกุดั่นดาวราย เฉิดฉายเยื้องย่างยืนหยัด
ประทับกับเกยเนาวรัตน์ คอยองค์จักรพรรดิจะยาตรา ฯ
๏ เมื่อนั้น องคท้าวอัชบาลนาถา
เสด็จจากเเท่นเเก้วอลงการ์ กรายกรมาสรงวาริน ฯ
๏ สุหร่ายมาศโปรยปรายดั่งสายฝน ทรงสุคนธ์เกสรขจรกลิ่น
สนับเพลารายพลอยโกมิน ภูษารูปกินรีรํา
ชายแครงแก้วประพาฬก้านขด ชายไหวมรกตเขียวขํา
ฉลององค์ทรงประพาสพื้นดำ ประจำยามเครือเเย่งฉลุลาย
ตาบทิศทับทรวงประดับบุษย์ สังวาลชมพูนุทสามสาย
พาหุรัดทองกรมังกรกลาย ธํามรงค์เพชรพรายเรือนสุบรรณ
ทรงมหามงกุฎดอกไม้ทัด กรรเจียกจรเนาวรัตน์ฉายฉัน
งามทรงดั่งองค์พระสุริยัน จับพระขรรค์บทจรมาขึ้นรถ ฯ
๏ รถเอยรถทรง ดุมวงล้วนเเล้วด้วยมรกต
เเปรกงอนอ่อนงามช้อยชด บัลลังก์ลดช่อตั้งกระจังราย
ฉลุเเก้วเครือสุวรรณคั่นภาพ บุษบกเก็จกาบบัวหงาย
ห้ายอดสอดบันสุพรรณพราย งามคล้ายวิมานพระสุริยน
เทียมด้วยพลาหกตัวหาญ เผ่นทะยานผ่านขึ้นโพยมหน
สารถีขับเเข่งลมบน เทเวศร์เป็นพลนําจร
ประดับด้วยอภิรุมชุมสาย ธงทิวริ้วรายปลายสลอน
ปี่กลองฆ้องขานเเตรงอน เร็วร่อนไปพระเมรุคีรี ฯ
๏ เมื่อนั้น ฝ่ายอสุรพักตร์ยักษี
เเลเห็นรถเเก้วมณี มีหมู่เทวัญล้อมมา
ใครหนออาจองทะนงฤทธิ์ ไม่คิดว่าจะสิ้นสังขาร์
อสุรีโกรธกริ้วดั่งไฟฟ้า โถมเข้าขวางหน้ารถไว้ ฯ
๏ เเล้วร้องประกาศด้วยวาที เหวยเหวยใครนี้มาเเต่ไหน
เชื้อชาตินามกรชื่อใด อาจใจมาทำอหังการ์
ไม่เกรงกูผู้ชื่ออสุรพักตร์ อันทรงสิทธิศักดิ์เเกล้วกล้า
ทั่วทั้งสามโลกโลกา ก็กลัวเดชาไม่ต่อฤทธิ์
ตัวเอ็งเป็นเเต่มนุษย์น้อย เปรียบดั่งหิ่งห้อยกระจิริด
หรือจะมาแข่งเเสงพระอาทิตย์ ชีวิตจะม้วยไม่พริบตา ฯ
๏ เมื่อนั้น พระจอมภพลบโลกนาถา
ได้ฟังถ้อยคำอสุรา ผ่านฟ้าจึงร้องตอบไป
เอ็งหรือชื่อว่าอสุรพักตร์ ทะนงศักดิ์อหังการหยาบใหญ่
อย่าพักอ้างอวดฤทธิไกร เราไม่เกรงเดชอสุรี
ตัวมึงดังหนึ่งมฤคา กูคือพญาราชสีห์
ทรงนามอัชบาลธิบดี ผ่านบุรีอยุธยาสุธาธาร
ฤๅษีเทวาสุราลัย เชิญกูมาให้สังหาร
เพราะมึงประพฤติใจพาล ขุนมารจะม้วยชีวัน ฯ
๏ เมื่อนั้น อสุรพักตร์ฤทธิเเรงเเข็งขัน
ได้ฟังขบเขี้ยวเคี้ยวฟัน สองตานั้นเเดงดั่งไฟพราย
กรเเกว่งคทาเพชรวับวาบ เเสงปลาบดั่งฟ้าฟาดสาย
โผนขึ้นรถเเก้วพรรณราย ตีซ้ายป่ายขวาราวี ฯ
๏ เมื่อนั้น ท้าวอัชบาลเรืองศรี
กวัดเเกว่งพระขรรโมลี งามทีดั่งองค์พระสี่กร
ป้องปัดฟาดด้วยพระเเสงเพชร ถูกคทาขาดเด็ดเป็นสองท่อน
โรมรันประจัญฟันฟอน อสุราม้วยมรณ์ด้วยฤทธี ฯ
๏ เมื่อนั้น ฝูงเทพเทวาทุกราศี
เห็นวงศ์พระหริรักษ์จักรี สังหารอสุรีวายปราณ
มีความชื่นชมโสมนัส สรวลเเซ่ตบพระหัตถ์ฉัดฉาน
ทั้งเทพธิดายุพาพาล เผยวิมานเยี่ยมพักตร์อภิวันท์
บ้างโปรยปรายทิพย์มาลาลาศ เกลื่อนกลาดตกมาเเต่สวรรค์
แซ่ซ้องอวยพรนี่นัน เสียงสนั่นไปทั่วโลกา ฯ
๏ เมื่อนั้น องค์ท้าวอัชบาลนาถา
ครั้นเสร็จสังหารอสุรา ก็ตัดเศียรยักษาใส่ท้ายรถ
ให้ขับสินธพขึ้นอัมพร งามดั่งทินกรทรงกลด
เหาะข้ามสัตภัณฑ์บรรพต พระทรงยศตรงมาธานี ฯ
๏ จึ่งเอาเศียรมารนั้นเสียบไว้ เเล้วสาปให้เฝ้าสวนศรี
ด้วยวาจาสิทธิ์พระภูมี อสุรีก็เป็นตามบัญชา ฯ
๏ ครั้นสำเร็จเสร็จสาปเศียรมาร พระผู้ผ่านพิภพนาถา
เสด็จลงจากรถรัตนา ขึ้นมหาปราสาทอลงกรณ์ ฯ
๏ เมื่อนั้น ฝ่ายมาลีวัคคพรหมชาญสมร
ร่วมวงศ์จัตุรพักตร์ฤทธิรอน เจ้านครลงกาสุธาธาร
ตั้งเเต่ได้เป็นสหาย เพื่อนตายร่วมชีพสังขาร
กับองค์ท่านท้าวอัชบาล ผู้ผ่านกรุงศรีอยุธยา
ตั้งอยู่ในสัตย์สุจริต มิได้คิดฉันทาโทสา
จึ่งเสด็จไปเฝ้าพระอิศรา ยังมหาไกรลาสบรรพต ฯ
๏ มาถึงพร้อมหมู่เทวัญ คนธรรพ์นาคาดาบส
คลานเข้าไปใกล้พระทรงยศ ยอกรประณตเเล้วทูลไป
ข้าบาทจะถวายบังคมลา ไปอยู่ยอดฟ้าเนินไศล
จะขอวาจาสิทธิ์ฤทธิไกร พระองค์จงได้ปรานี ฯ
๏ เมื่อนั้น พระสยมภูวนาถเรืองศรี
ได้ฟังองค์ท้าวมาลี ภูมีตริตรึกนึกไป
พรหมนี้มีสัตย์สุจริต ควรกูจะประสิทธิ์พรให้
คิดเเล้วองค์เจ้าภพไตร ก็อวยชัยโดยเทพบัญชา
ท่านประสงค์จงได้เหมือนใจนึก ดั่งเหล็กเพชรจารึกเเผ่นผา
เเล้วให้นามตามเทพสมญา ชื่อมาลีวราชฤทธิรอน
จงเป็นใหญ่เเก่ฝูงคนธรรพ์ เทวากุมภัณฑ์ในสิงขร
เสวยสุขอยู่ทุกนิรนดร โดยพรเราประสิทธิ์ประสาทไป ฯ
๏ เมื่อนั้น ท้าวมาลีผู้มีอัชฌาสัย
ยอกรรับพรใส่เศียรไว้ ด้วยใจโสมนัสยินดี
แล้วถวายบังคมบรมบาท พระอิศโรราชเรืองศรี
เหาะขึ้นอากาศด้วยฤทธี ตรงไปคีรียอดฟ้า ฯ
๏ มาจะกล่าวบทไป ถึงสหมลิวันยักษา
ซึ่งผ่านทวีปรังกา หนีพระจักราไปบาดาล
เป็นวงศ์บรมพรหเมศ ทรงเดชศักดากล้าหาญ
แจ้งว่าสหบดีปรีชาญ มาสร้างราชฐานรังกา
ให้แก่ธาดาฤทธิรงค์ อันร่วมสุริย์วงศ์พงศา
เสวยสมบัติสวรรยา ทรงนามมหาจัตุรพักตร์
มีความชื่นชมโสมนัส ดั่งได้สมบัติในไตรจักร
อันธาดาองค์นี้ประเสริฐนัก จะเป็นหลักพงศ์พรหมสืบไป ฯ
๏ บัดนั้น จึ่งเสนามารยักษา
รับสั่งพญาอสุรา ถวายบังคมลาแล้วรีบจร ฯ
๏ จึงจัดพยุหะทวยหาญ เลือกล้วนชำนาญชาญสมร
สี่หมู่พื้นมีฤทธิรอน กรกุมเครื่องสรรพอาวุธ
ตั้งเป็นกระบวนหน้าหลัง คับคั่งอื้ออึงอุตลุด
ล้วนกล้าหาญในการรณยุทธ์ แหวกสมุทรก็ได้ดั่งใจ
ถึงจะเหาะเหินเดินอากาศ ก็องอาจรวดเร็วไปได้
ห้อมล้อมบุษบกรอบไป เตรียมไว้คอยเสด็จอสุรี ฯ
๏ เมื่อนั้น ท้าวสหมลิวันยักษี
เสด็จจากแท่นรัตน์มณี มาเข้าที่สรงชลธาร ฯ
๏ ชําระสระสนานสำราญองค์ ทรงสุคนธาทิพย์หอมหวาน
สอดใส่สนับเพลาอลงการ ภูษาเครือก้านกระหนกพัน
ชายไหวไหวพริ้งชายเเครง ฉลององค์ลายเเย่งสังเวียนคั่น
เกราะเเก้วรัดอกสังวาลวัลย์ ตาบทิศกุดั่นทับทรวง
พาหุรัดรูปวาสุกรีพด ทองกรมรกตรุ้งร่วง
ธํามรงค์พลอยเพชรชิงดวง มงกุฎเเก้วห้อยห่วงกรรเจียกจร
จับพระขรรค์คู่ทรงเทวราช รัศมีโอภาสประภัสสร
มาขึ้นบุษบกบวร พร้อมหมู่นิกรพลไกร ฯ
๏ บุษเอยบุษบกเเก้ว เลิศเเล้วนึกไหนก็ไปได้
ลอยเลื่อนเคลื่อนจากเวียงชัย เร็วเรื่อยเลื่อยไปดั่งลมพัด
ตรงมาสะดือมหาสมุทร ผุดผันวันเวียนเฉวียนฉวัด
ขึ้นจากทะเลหลวงล่วงลัด เเสงตรัสดั่งแก้วสุรกานต์
พ้นยอดเยี่ยมฟ้าอากาศ นพรัตน์โอภาสฉายฉาน
ลอยลิ่วปลิวไปในคัคนานต์ เเลล้ำวิมานอินทรา
สำเนียงก้องกึกครึกครั่น ไหวหวั่นทั่วทศทิศา
โพยมพยับอับเเสงพระสุริยา เร่งพลโยธารีบไป ฯ
๏ ครั้นถึงลงการาชฐาน พญามารผู้มีอัชฌาสัย
ก็ขับบุษบกแก้วเเววไว ลงในหน้าพระลานรูจี ฯ
๏ เมื่อนั้น ท้าวจัตุรพักตร์ยักษี
เสด็จออกเเสนสุรเสนี ยังที่มุขเด็จอําไพ
เเลเห็นสหมลิวัน อันเป็นพันธุมิตรพิสมัย
โสมนัสตรัสเชิญเเต่ไกล ลงไปรับเสด็จอสุรี ฯ
๏ จูงกรขึ้นสู่พิมานมาศ อันโอภาสจำรัสรัศมี
ให้นั่งเหนือเเท่นทิพย์รูจี สองกษัตริย์ยินดีปรีดา ฯ
๏ เมื่อนั้น สหมลิวันยักษา
สวมสอดกอดองค์เจ้าลงกา ชลนาคลอเนตรเเล้วตรัสไป
อันตัวของข้านี้ได้ยาก เเสนลำบากปิ้มเลือดตาไหล
ด้วยองค์พระนารายณ์เรืองชัย มีใจโมหันธ์ฉันทา
เห็นเราเป็นใหญ่ในธาตรี  มาราวีเคี่ยวเข็ญเข่นฆ่า
จนใจจึ่งหนีจากรังกา พากันไปอยู่ยังบาดาล
แจ้งว่าองค์ท้าวสหบดี มาสร้างธานีราชฐาน
ให้ท่านผู้วงศ์พรหมาน อยู่ผ่านสวรรยาราชัย
ความเรายินดีปรีดา เหมือนสิ้นชีวาเเล้วเกิดใหม่
จึ่งขึ้นมาหาเจ้าผู้ร่วมใจ ด้วยช้านานมิได้เห็นกัน ฯ
๏ เมื่อนั้น ท้าวจัตรุพักตร์รังสรรค์
ได้ฟังสหมลิวัน บรรยายความยากเเต่หลังมา
มิอาจจะกลั้นโศกได้ ชลนัยน์คลอเนตรทั้งซ้ายขวา
จึ่งมีมธุรสพจนา อนิจจาเป็นได้ถึงเพียงนี้
อันพระองค์ผู้พงศ์พรหเมศ เเสนเทวษเร่าร้อนดั่งเพลิงจี้
คิดถึงท่านทุกทิวาราตรี จึ่งมาสร้างธานีลงกา
หวังจะให้สืบสุริย์วงศ์ ยืนยาวมั่นคงไปภายหน้า
จึ่งให้เราครองพารา ท่านมาจงอยู่ด้วยกัน
บำรุงไพร่ฟ้าประชากร ให้ถาวรเป็นสุขเกษมสันต์
จะได้พร้อมญาติวงศ์พงศ์พันธุ์ ที่ในเขตขัณฑ์ลงกา ฯ
๏ เมื่อนั้น สหมลิวันยักษา
ได้ฟังดั่งอำมฤตฟ้า อสุราสวมกอดเเล้วจูบพักตร์
มิเสียเเรงที่ร่วมพรหมพงศ์ อารีรักวงศ์ประยูรศักดิ์
ขอบคุณของเจ้าพ้นนัก เเต่เราจักลากลับไป
อันบุษบกแก้วมณี ของพระศุลีประทานให้
เรืองฤทธิ์ดั่งมีจิตใจ จะไปไหนก็ได้ดั่งจินดา
เว้นเเต่สตรีที่เป็นม่าย สามีวอดวายสังขาร์
ขึ้นขี่มิได้เลื่อนลอยฟ้า ด้วยว่าต้องสาปพระศุลี
เจ้าจงเอาไว้ต่างพักตร์  สําหรับเมืองยักษ์เฉลิมศรี
ว่าเเล้วสองกษัตริย์ธิบดี เสด็จไปที่พระลานรัตนา ฯ
๏ เมื่อนั้น ท้าวจัตุรพักตร์นาถา
เห็นบุษบกแก้วแววฟ้า งามดั่งมหาเวไชยันต์
เครื่องประดับซับซ้อนล้วนแก้ว รุ้งร่วงช่วงเเววฉายฉัน
สลับเเสงเเข่งสีรวีวรรณ สารพันพิศเพลินจําเริญใจ
จึ่งมีมธุรสพจนารถ ซึ่งพระบาทเอามาประทานให้
พระคุณล้ำลบภพไตร ดั่งได้สมบัติในชั้นฟ้า ฯ
๏ เมื่อนั้น สหมลิวันยักษา
จึ่งมีสุนทรบัญชา ค่อยอยู่เป็นผาสุกใจ
จงทรงศักดาวราฤทธิ์ ทุกทิศอย่ารอต่อได้
อันซึ่งตัวข้าจะลาไป ยังกรุงพิชัยบาดาล
สั่งแล้วก็เลิกโยธา ออกจากลงการาชฐาน
ชำเเรกเเทรกพื้นสุธาธาร พญามารตรงไปยังธานีฯ
๏ เมื่อนั้น ท้าวจตุรพักตร์ยักษี
เสวยสบบัติหกหมื่นปี ภูมีสวรรคาลัย
องค์ลัสเตียนกุมาร ได้ผ่านลงกาเป็นใหญ่
ในมหาเศวตฉัตรชัย ไอศูรย์สมบูรณ์ดั่งเมืองฟ้า
มีพระมเหสีห้าองค์ ล้วนทรงศุภลักษณ์ดั่งเลขา
องค์หนึ่งชื่อชาลีสุมณฑา ถัดมาชื่อจิตรมาลี
นางหนึ่งชื่อสุวรรณมาลัย หนึ่งชื่อประไพโฉมศรี
หนึ่งชื่อรัชดาเทวี มีศุภลักษณ์เลิศเพริศเพรา
ห้าองค์ทรงเบญจกัลยา ดั่งเทเวศร์รจนาหล่อเหลา
เเสนสวาทนาฏนุชนงเยาว์ เทียมเท่าดวงเนตรดวงใจ
พระครอบครองอสุราพลากร ลือขจรฟากฟ้าดินไหว
เกียรติยศปรากฏทั่วไป ทั้งในไตรภพธาตรี ฯ
๏ เมื่อนั้น ฝ่ายท้าวมาลีวราชเรืองศรี
สถิตยังยอดฟ้าคีรี มีจิตคิดถึงจัตุรพักตร์
อันครองลงกามหานิเวศ วงศ์บรมพรหเมศสูงศักดิ์
จึ่งสั่งคนธรรพ์นันทยักษ์ เราจักไปกรุงลงกา ฯ
๏ บัดนั้น คนธรรพ์ฤทธิไกรใจกล้า
ก้มเกล้ารับราชบัญชา ถวายบังคมลาออกไป ฯ
๏ เกณฑ์เป็นกระบวนพยุหบาตร  พลเเห่เกลื่อนกลาดไม่นับได้
กองหน้าล้วนถือธงชัย ปลายปลิวไสวในอัมพร
หมู่หนึ่งนั้นพื้นถือดาบดั้ง ยืนสะพรั่งตามเนินสิงขร
หมู่หนึ่งล้วนถือโตมร กรายกรกลับกลอกไปมา
หมู่หนึ่งถือพวงดอกไม้มาศ ยืนเรียงเคียงราชรัถา
กองหลังถือสรรพศัสตรา เกลื่อนกลาดดาษดาพร้อมกัน ฯ
๏ เมื่อนั้น ท้าวมาลีวราชรังสรรค์
ครั้นรุ่งเเสงสีรวีวรรณ ทรงธรรม์เข้าที่สรงชล ฯ
๏ น้ำทิพย์ธารทิพย์บุปผา เป็นละอองตกมาดั่งฝอยฝน
ทรงสุคันธารสเสาวคนธ์ ปรุงปนเกสรสุมามาลย์
สนับเพลาเครือแก้วเเวววาว ภูษาขาวเชิงยกกระหนกก้าน
ชายแครงเครือหงส์อลงการ ชายไหวชัชวาลทับทิมพราย
ฉลององค์ขาวกรองทองคั่น สังวาลวัลย์มรกตสามสาย
ตาบทิศทับทรวงจำหลักลาย ทองกรมังกรกลายพาหุรัด
ธํามรงค์เรือนเก็จเพชรเหลือง มงกุฏแก้วเแก้วเรืองกาบสะบัด
กรรเจียกจรกุณฑลดอกไม้ทัด พระหัตถ์จับพระขรรค์ขึ้นรถ ฯ
๏ รถเอ๋ยรถเเก้ว พราวแพร้วเเพร้วพรายด้วยมรกต
เเปรกอ่อนอ่อนสลวยชวยชด บัลลังก์ลดลดชั้นพรรณราย
ดุมเแก้วแก้วประกับประกํากง เเอกงอนงอนระหงเฉิดฉาย
ธงทองทองอร่ามสามชาย ปักปลายปลายสะบัดชัชวาล
ม้าเทียมเทียมเทพพลาหก โผนผกผกผยองเริงร่าน
เครื่องสูงสูงไสวโอฬาร ฉัตรเเก้วเเก้วประพาฬจำรัสฟ้า
พัดโบกโบกบังสุริย์ฉาย ธงริ้วริ้วรายซ้ายขวา
คลายเคลื่อนเคลื่อนเทพโยธา เทวาเเห่แหนเเน่นไป ฯ
๏ ครั้นถึงลงการาชฐาน พร้อมพวกพลหาญน้อยใหญ่
จึงให้เคลื่อนรถเแก้วเเววไว ลงในหน้าพระลานรูจี ฯ
๏ เมื่อนั้น องคท้าวลัสเตียนยักษี
เสด็จยังบัญชรแก้วมณี เห็นท้าวมาลีบิตุลา
เลื่อนลอยมาโดยอัมพร งามดั่งทินกรในเวหา
มีความยินดีปรีดา ลงมารับองค์ภูวไนย ฯ
๏ ครั้นถึงประณตบทบงสุ์ กราบลงเเล้วถอนใจใหญ่
ทูลเชิญเสด็จขึ้นไป ยังปราสาทชัยพรายพรรณ ฯ
๏ เมื่อนั้น ท้าวมาลีวราชรังสรรค์
สถิตเหนืออาสน์เเก้วเเกมสุวรรณ จึ่งมีบัญชาถามไป
อันองค์สมเด็จพระบิตุเรศ ทรงเดชไปอยู่หนไหน
ลุงคิดฉงนสนเท่ห์ใจ แต่ไรไม่เป็นเหมือนวันนี้ ฯ
๏ เมื่อนั้น ท้าวลัสเตียนยักษี
ได้ฟังมธุรสวาที ชุลีกรสนองพระบัญชา
อันพระบิตุรงค์ทรงฤทธิ์ สุดสิ้นชีวิตสังขาร์
ทูลพลางกอดบาทบิตุลา ชลนานองพักตร์โศกี ฯ
๏ เมื่อนั้น ท้าวมาลีวราชเรืองศรี
ได้ฟังตะลึงทั้งอินทรีย์ ภูมีสังเวชสลดใจ ฯ
๏ นิจจาเอ๋ยเกิดมาในสงสาร ใครจะพ้นพระกาลนั้นหาไม่
ทั้งสามภพจบฟ้าสุราลัย ก็จะสิ้นสูญไปเหมือนกัน
ตั้งแต่วันนี้จะแลลับ ดั่งเดือนดับสิ้นแสงรังสรรค์
ถึงตัวพี่ยังมีชีวัน ก็จะบรรลัยตามอนุชา
ตรัสพลางทางมีโอวาท เจ้าผู้ร่วมราชวงศา[2]
จงครอบครองสมบัติของบิดา ให้เป็นผาสุกสถาวร
บำรุงไพร่ฟ้าอาณาจักร ลุงจะลาหลานรักไปก่อน
ว่าแล้วเลิกเทพนิกร ไปสิงขรยอดฟ้าคีรี ฯ
๏ มาจะกล่าวบทไป ถึงตรีบูรัมยักษี
ครอบครองโสฬสธานี มีอานุภาพเกรียงไกร
ทั่วทั้งทศทิศเข็ดขาม ครั่นคร้ามไม่ต่อฤทธิ์ได้
จึงคิดดำริตริไป ด้วยใจอหังการ์ราวี
ตัวกูก็มีฤทธิรุทร กว่ามนุษย์เทวาฤๅษี
สุบรรณคนธรรพ์นาคี ตรีภพก็กลัวเดชา
แต่องค์พระนารายณ์สี่กร รุ่งเรืองฤทธีรอนแกล้วกล้า
แม้นมาเบียดเบียนบีฑา เห็นว่าจะสิ้นชีวาลัย
อย่าเลยจะทำพิธี ขอพรพระศุลีจงได้
ให้เรืองฤทธิ์กำลังเกรียงไกร มีชัยแก่องค์พระจักรา ฯ
๏ คิดแล้วจึ่งมีบรรหาร สั่งเสนามารซ้ายขวา
กูจะไปตั้งกิจวิทยา รักษาเมืองไว้ให้จงดี
สั่งแล้วเสด็จยุรยาตร เข้ายังปราสาทมณีศรี
ชำระสระสรงวารี สำราญอินทรีย์กุมภัณฑ์ ฯ
๏ ทรงภูษาเขียวเขียวขจิต สไบเขียวชวลิตฉายฉัน
ผูกชฎาสอดใส่สังวาลวัลย์ จุณจันทน์เจิมพักตร์เป็นโยคี
ถือประคำมรกตไข่ครุฑ ดูดุจดั่งเทพฤๅษี
จับธนูสิทธิ์ฤทธี อสุรีเหาะไปในเมฆา ฯ
๏ มาถึงสารภูกระแสสินธุ์ วารินไหลลั่นฉานฉ่า
ริมฝังเลี่ยนลาดสะอาดตา มีแท่นศีลาอลงการ
อยู่ที่ภายใต้ร่มรัง ใบบังมิดแสงสุริย์ฉาน
สนุกดั่งนันทวันอุทยาน ขุนมารก็ตรงเข้าไป ฯ
๏ นั่งลงกองกูณฑ์กาลา โดยในตำราคัมภีร์ไสย
หลับเนตรอ่านเวทสำรวมใจ จนได้เจ็ดปีเจ็ดวัน ฯ
๏ เมื่อนั้น พระอิศวรบรมรังสรรค์
เสด็จเหนืออาสน์แก้วแพร้วพรรณ ในสวรรค์พิมานอลงกรณ์
พร้อมด้วยฝูงเทพอนงค์นาฏ บำเรอบาทเป็นสุขสโมสร
ดั่งดาวล้อมดวงศศิธร ให้บันดาลร่านร้อนทั้งอินทรีย์
จึ่งเล็งทิพเนตรลงมาดู ก็เห็นอสูรยักษี
ตั้งกรรมทำกิจพิธี ใกล้ที่สารภูชลธาร ฯ
๏ จึ่งเสด็จย่างเยื้องจากอาสน์ อันโอภาสด้วยแก้วมุกดาหาร
มาทรงอุศุภราชชัยชาญ เหาะทะยานไปยังอสุรา ฯ
๏ ครั้นถึงจึ่งยืนอยู่ตรงพักตร์ ตรีบูรัมสิทธิศักดิ์ยักษา
แล้วมีเทวราชบัญชา ว่าเหวยดูก่อนขุนมาร
เหตุใดมาทรมานกาย กองกูณฑ์เพลิงพรายฉายฉาน
เป็นหลายปีมาช้านาน จะต้องการสิ่งใดอสุรา ฯ
๏ เมื่อนั้น ตรีบูรัมสิทธิศักดิ์ยักษา
ได้ฟังจึ่งลืมนัยนา เห็นเจ้าโลกาก็ยินดี
น้อมเศียรลงถวายอภิวาทน์ แทบบาทพระอิศวรเรืองศรี
ทูลว่าข้าเพียรมาทั้งนี้ จะขอพรให้มีฤทธิไกร
ถึงพระหริรักษ์จักรกฤษณ์ อย่าให้ล้างชีวิตข้าได้
พระองค์ผู้ทรงภพไตร ภูวไนยจงได้โปรดปราน ฯ
๏ เมื่อนั้น พระจอมไกรลาศราชฐาน
ได้ฟังวาจาขุนมาร ผ่านฟ้ามีราชบัญชา
อันพรศักดาวราฤทธิ์ กูประสิทธิ์ให้แก่ยักษา
แต่เอ็งครองยุติธรรมา อย่ายํ่ายีโลกาให้เดือดร้อน
สิ่งใดที่ชั่วอย่ากลั้วกรรม จงจำซึ่งคำกูสอน
จึงจะเป็นศรีสวัสดิ์สถาพร ในโสฬสนครธานี ฯ
๏ เมื่อนั้น ตรีบูรัมสิทธิศักดิ์ยักษี
ก้มเกล้ารับพรพระศุลี อสุรีสนองพระบัญชา
ซึ่งพระองค์ประทานโอวาท ข้าบาทขอรับใส่เกศา
จะครองทศธรรมกษัตรา ไปจนกว่าชีวันจะบรรลัย ฯ
๏ เมื่อนั้น พระปิ่นไกรลาสเขาใหญ่
ครั้นประสาทโอวาทพรชัย ให้ตรีบูรัมอสุรา
แล้วขับพญาอุศุภราช เผ่นผาดขึ้นยังพระเวหา
ดั้นหมอกออกกลีบเมฆา ตรงมาวิมานรูจี ฯ
๏ เมื่อนั้น ตรีบูรัมสิทธิศักดิ์ยักษี
ครั้นสำเร็จเสร็จการพิธี ก็คืนเข้าธานีโสฬส ฯ
๏ เสด็จเหนือแท่นที่ทิพอาสน์ พร้อมเสนามาตย์ทั้งปวงหมด
กำเริบไปในอิสริยยศ ล่วงพจนารถเจ้าโลกา
หยาบคาบร้ายกาจไม่เกรงใคร ทำตามอำเภอใจยักษา
ทศทิศไม่ต่อฤทธา กลัวเดชเดชากุมภัณฑ์
มีจิตมิจฉาทรลักษณ์ จะร่วมรสรักนางสวรรค์
อันเป็นบริจาเทวัญ ทุกชั้นทั่วทิพย์วิมาน ฯ
๏ คิดแล้วอ่าองค์ทรงเครื่อง อร่ามเรืองด้วยดวงมุกดาหาร
กรจับกระบองแก้วสุรกานต์ กวัดแกว่งทะยานเหาะไป ฯ
๏ ถึงชั้นจาตุมหาราช ทำอำนาจสะท้านสะเทือนไหว
ไล่หมู่เทวาสุราลัย ตกใจอื้ออึงทั้งเมืองฟ้า
เชยชิดพิศวาสนางสวรรค์ แล้วไปชั้นดาวดึงสา
ล่วงขึ้นไปชั้นยามา จนพิภพดุสิดาอันโอฬาร
อีกชั้นนิมมานรดิศ ทั้งปาระนิมิตไพศาล
คว้าไขว่นางฟ้ายุพาพาล ร้องหวีดวิ่งพล่านไม่สมประดี ฯ
๏ ครั้นสำเร็จเสร็จสมดั่งจินดา จึ่งองค์พญายักษี
ผาดแผลงสำแดงฤทธี เหาะมาบุรีด้วยว่องไว ฯ
๏ เมื่อนั้น พระจอมเมรุมาศเขาใหญ่
ทั้งฝูงเทวาสุราลัย ในหกห้องสวรรค์ชั้นฟ้า
เห็นตรีบูรัมขุนยักษ์ ทะนงศักดิ์หยาบคายไม่เกรงหน้า
อับอายเดือดร้อนทุกเทวา ก็พากันมาเฝ้าพระศุลี ฯ
๏ ต่างถวายอภิวาทน์บาทบงสุ์ ทูลองค์พระอิศวรเรืองศรี
บัดนี้ตรีบูรัมอสุรี มันเที่ยวราวีอหังการ
ถึงพิภพเมืองแมนแดนสวรรค์ ฉ้อชั้นยามามหาสถาน
ไล่รุกบุกบันทุกวิมาน ได้ความรำคาญทั้งเมืองฟ้า ฯ
๏ [1]เมื่อนั้น พระอิศวรบรมนาถา
ได้ฟังฝูงเทพเทวา ผ่านฟ้ากริ้วโกรธดั่งเพลิงกาฬ
เหม่เหม่ไอ้ตรีบูรัม มาทำองอาจอวดหาญ
มันนี้เสียสัตย์ปัฏิญาณ กูจะผลาญให้ม้วยชีวี
ตรัสแล้วจึ่งมีบัญชา ดูราองค์ท้าวโกสีย์
ซึ่งจะดับเข็ญในครั้งนี้ เห็นว่าไม่มีผู้ใด
ถึงองค์บรมพรหเมศ พระนารายณ์เรืองเดชไม่ปราบได้
จิตุบทจิตุบาทจงเร่งไป เชิญไทพรหเมศนารายณ์มา ฯ
๏ บัดนั้น จิตุบทจิตุบาทแกล้วกล้า
ก้มเกล้ารับเทวบัญชา ถวายบังคมลาแล้วเหาะไป ฯ
๏ ครั้นถึงพระเป็นเจ้าสององค์ นั่งลงยอกรบังคมไหว้
ทูลว่าพระจอมภพไตร ให้ข้ามาแจ้งเหตุการณ์
ด้วยตรีบูรัมอสุรา ย่ำยีเทวาทุกสถาน
ได้ความเดือดร้อนรำคาญ ขอเชิญบทมาลย์ไปบัดนี้ ฯ
๏ เมื่อนั้น พระจักราธาดาเรืองศรี
ได้ฟังรับสั่งพระศุลี ต่างสำแดงฤทธีแล้วเหาะไป ฯ
๏ ถึงไศลไกรลาศบรรพต ยอกรประณตประนมไหว้
คอยฟังบัญชาเจ้าภพไตร ที่ในท่ามกลางเทวา ฯ
๏ เมื่อนั้น พระสยมภูวนาถนาถา
เห็นองค์บรมพรหมา กับพระจักราเรืองฤทธิ์
จึ่งตรัสว่าบัดนี้ตรีบูรัม มันทำสาธารณ์ทุจริต
เราจะสังหารผลาญชีวิต ให้สิ้นพิษสิ้นเสี้ยนธาตรี ฯ
๏ เมื่อนั้น พระนารายณ์พรหเมศเรืองศรี
รับเทวบัญชาพระศุลี นบนิ้วดุษฎีแล้วทูลไป
ซึ่งจะดับเข็ญให้เย็นเกศ ทั่วฝูงเทเวศร์น้อยใหญ่
พระคุณลํ้าลบภพไตร ดั่งฉัตรชัยบังแสงทินกร ฯ
๏ เมื่อนั้น พระมงกุฎไกรลาสสิงขร
จึงมีบัญชาอันสุนทร ซึ่งจะไปราญรอนขุนมาร
ครั้งนี้เป็นศึกดึกดำบรรพ์ จะอยู่ชั่วกัปกัลป์อวสาน
กราบเท่านารายณ์อวตาร ลงไปสังหารอสุรา ฯ
๏ ตรัสแล้วเอากำลังพรหเมศ ประสมเดชพระองค์อันแกล้วกล้า
เป็นเกราะเพชรอลงกตรจนา ศักดาเลิศลํ้าธาตรี
จึงเอากำลังพระเมรุนั้น เป็นคันธนูชัยศรี
ชื่อมหาโลหะโมลี มีอานุภาพเพริศพราย
เอากำลังอนันตนาคา ซึ่งมีพิษมาเป็นสาย
อันกำลังองค์พระนารายณ์ เป็นลูกศรผลาญกายอสุรี
แต่บรรดาศัสตราอาวุธ ล้วนกำลังเทพบุตรทุกราศี
เสร็จแล้วองค์พระศุลี ให้จัดโยธีชาญฉกรรจ์ ฯ
๏ บัดนั้น จิตุบทฤทธิแรงแข็งขัน
รับสั่งพระองค์ทรงธรรม์ ถวายบังคมคัลแล้วออกมา ฯ
๏ จัดเอาพระขันทกุมาร อันเรืองเดชชัยชาญเป็นทัพหน้า
คุมอสุรโขมดมารยา พระราหูถือเทพธงชัย
องค์พระพิเนตรเป็นปีกซ้าย คุมห่าโหงพรายน้อยใหญ่
พระพินายผู้ปรีชาไว เป็นปีกขวาให้คุมคนธรรพ์
เกียกกายพระกาลชาญฤทธิ์ คุมวิทยาธรแข็งขัน
ยกกระบัตรนั้นท้าวเวสสุวัณ คุมหมู่กุมภัณฑ์เข้าราวี
พระเพลิงกองหลังรั้งท้าย คุมอสุรกายภูตผี
กวัดแกว่งอาวุธเป็นโกลี คอยเสด็จเจ้าตรีโลกา ฯ
๏ เมื่อนั้น พระอิศวรบรมนาถา
ครั้นรุ่งรางสร่างแสงสุริยา เสด็จมาโสรจสรงชลธาร ฯ
๏ ชำระสระสนานสำราญองค์ ทรงสุคนธาทิพย์หอมหวาน
สนับเพลาเชิงงอนอลงการ ภูษิตทองผสานดวงลอย
ชายแครงชายไหวไหวระยับ พลอยประดับจับแสงดั่งหิ่งห้อย
ฉลององค์เกราะแก้วอย่างน้อย สอดสร้อยทับทรวงสังวาลวัลย์
ตาบทิศทองกรมังกรพด พาหุรัดมรกตทับทิมคั่น
ธำมรงค์เพชรเหลืองเรือนสุบรรณ มงกุฎแก้วกุดั่นกรรเจียกจร
ห้อยพวงมาลัยดอกไม้ทัด ดอกไม้ทิพย์จำรัสประภัสสร
จับมหาโมลีฤทธิรอน ฝูงเทพนิกรก็ตามมา ฯ
๏ ครั้นถึงจึ่งทรงอุศุภราช ฤทธิรงค์องอาจแกล้วกล้า
ให้เคลื่อนทัพเทพยาตรา พระราหูโบกธงนำไป ฯ
๏ โคอุศุภราช ร้ายกาจรณรงค์สูงใหญ่
สี่เท้าด่างผ่องยองใย หางขาวอำไพโสภา
หน้าแด่นดั่งใบโพธิ์ทอง ขับคล่องว่องไวใจกล้า
ผูกเครื่องอร่ามทั้งกายา แต่ล้วนมหาเนาวรัตน์
ประดับด้วยอภิรุมชุมสาย ธงทิวริ้วรายกรรชิงฉัตร
พัดโบกโบกบนดั่งลมพัด ปี่กลองเป็นขนัดประโคมครึก
เสียงโห่พ่างเพียงจะล่มภพ พลหาญร่านรบคะนองศึก
แกว่งอาวุธวามคำรามฮึก คึกคึกเร่งรีบเหาะไป ฯ
๏ ครั้นถึงโสฬสนคร จึ่งหยุดนิกรทัพใหญ่
สั่งพระโอรศยศไกร ให้เข้าล้อมราชธานี ฯ
๏ เมื่อนั้น พระขันทกุมารเรืองศรี
รับสั่งแล้วขับโยธี เข้าไปโดยมีพระบัญชา ฯ
๏ บัดนั้น ฝ่ายหมู่ปิศาจแกล้วกล้า
โห่ร้องอื้ออึงคะนึงมา ดากันเข้าล้อมเมืองมาร ฯ
๏ เมื่อนั้น ฝ่ายตรีบูรัมใจหาญ
สถิตบัญชรแก้วอลงการ ขุนมารทอดทัศนาไป
เห็นหมู่อริราชไพรี ยกพลโยธีทัพใหญ่
ล่วงมาถึงราชเวียงชัย ก็กริ้วโกรธดั่งไฟประลัยกัลป์
เหม่เหม่ใครหนอทะนงฤทธิ์ ไม่กลัวชีวิตจะอาสัญ
พลน้อยนิดหนึ่งเท่านั้น หรือจะครั้นฝีมืออสุรา
ตรัสแล้วมีราชโองการ สั่งเสนามารหาญกล้า
จงเกณฑ์พหลโยธา กูจะไปเข่นฆ่าไพรี ฯ
๏ บัดนั้น จี่งมหาเสนายักษี
รับสั่งพระองค์ทรงธรณี ถวายอัญชลีแล้วกลับไป ฯ
๏ เลือกสรรจัดกันเป็นหมู่หมวด เตรียมตรวจตามกระบวนพยุหใหญ่
ล้วนถืออาวุธเกรียงไกร พร้อมไว้ในหน้าพระลาน ฯ
๏ เมื่อนั้น ตรีบูรัมฤทธิไกรใจหาญ
แต่งองค์ทรงเครื่องอลงการ จับตระบองทะยานมาขึ้นรถ ฯ
๏ ให้เคลื่อนพิชัยรัถา ผงคลีมืดฟ้าบังบด
โห่สนั่นครั่นครื้นถึงโสฬส ขับทศโยธารีบไป ฯ
๏ ครั้นออกมานอกพระทวาร จึ่งให้หยุดพลทหารน้อยใหญ่
ตั้งเป็นทัพขันมั่นไว้ แลไปเห็นองค์เจ้าโลกา
หน้าซีดผาดเผือดตะลึงคิด น้อยจิตเศร้าโทมนัสสา
ทั้งกลัวทั้งแค้นแน่นอุรา พญามารมิได้อัญชุลี
แล้วร้องไปด้วยอหังการ ไฉนพระทรงญาณเรืองศรี
จึ่งยกโยธามาราวี เรานี้มีผิดสิ่งใด ฯ
๏ เมื่อนั้น พระปิ่นไกรลาสเขาใหญ่
ได้ฟังก็ร้องตอบไป เหวยอ้ายจังไรใจฉกรรจ์
ตัวเองเป็นพาลทุจริต ถือผิดมืดมัวโมหันธ์
เดิมเมื่อขอพรกูวันนั้น ว่าจะรักษาธรรม์ประเวณี
เหตุใดจึ่งเบียนโลกา เทวามนุษย์แลฤๅษี
ให้ได้ความเดือดร้อนทั้งธาตรี กูไม่ไว้ชีวีขุนมาร ฯ
๏ เมื่อนั้น อสุรีตรีบูรัมใจหาญ
ได้ฟังเทวราชโองการ ให้คิดเดือดดาลอหังการ์
แม้นมาตรถึงพรหมลิขิต สู้เสียชีวิตประเสริฐกว่า
กูไม่ง้องอนพระอิศรา ให้ปรากฏไว้ในธาตรี
คิดแล้วสั่งหมู่กุมภัณฑ์ จงแยกกันออกตีภูตผี
ฆ่าเสียให้สิ้นชีวี ด้วยกำลังฤทธีชัยชาญ ฯ
๏ บัดนั้น จึ่งหมู่อสุราทวยหาญ
ก้มเกล้ารับสั่งพญามาร ก็ขับกันทะยานออกไป ฯ
๏ บ้างไล่โรมรันฟันฟาด จะเกรงปีศาจก็หาไม่
รุกราญหาญหักชิงชัย โห่สนั่นหวั่นไหวเป็นโกลา ฯ
๏ เมื่อนั้น พระขันทกุมารแกล้วกล้า
ครั้นเห็นอสุรโยธา ดากันเข้าตีผีไพร
กริ้วโกรธพิโรธดั่งเพลิงกาฬ กระทืบบาทสะท้านสะเทือนไหว
ขับพลโหงห่าเข้าชิงชัย ลุยไล่ล้างพวกกุมภัณฑ์ ฯ
๏ หัวขาดตัวขาดดาษดา ด้วยกำลังฤทธาแข็งขัน
ตายแตกแยกยับทับกัน ไล่ฟันหักโหมโจมตี ฯ
๏ เมื่อนั้น จึ่งตรีบูรัมยักษี
เห็นพลแตกตายไม่สมประตี อสุรีกวัดแกว่งคทาวุธ
โลดโผนโจนจากรถชัย ไล่พลผีไพรอุตลุด
เสียงสนั่นถึงชั้นคนิรุทร ดั่งแผ่นดินจะทรุดด้วยศักดา ฯ
๏ เมื่อนั้น พระอิศวรบรมนาถา
เห็นตรีบูรัมอสุรา เข้ามาต่อตีด้วยผีไพร
โกรธาแผดเสียงสีหนาท ขับโคศุภราชรุกไล่
จับนารายณ์ซึ่งเป็นศรชัย ก็ผาดแผลงไปด้วยฤทธิ์ ฯ
๏ ลั่นถึงสามหนไม่พ้นสาย เพราะองค์นารายณ์หลับสนิท
พระศุลีกริ้วโกรธดั่งเพลิงพิษ ก็ทิ้งศรสิทธิ์เสียจากกร ฯ
๏ เมื่อนั้น องค์พระนารายณ์ซึ่งเป็นศร
ตกใจฟื้นกายขึ้นจากนอน ภูธรกราบบาทพระศุลี
ทูลว่าซึ่งข้าไม่ลังหาร ผลาญตรีบูรัมยักษี
ด้วยพระองค์มงกุฎธาตรี มิให้ข้าล้างอสุรา
จึ่งเผอิญให้เคลิ้มหลับไป ด้วยประสาทพรไว้แก่ยักษา
ซึ่งเคืองใต้เบื้องบาทา ขอเจ้าโลกาจงปรานี ฯ
๏ เมื่อนั้น พระอิศวรบรมเรืองศรี
ได้ฟังทูลตอบเห็นชอบที จึงมีพจนารถตรัสไป
อันตรีบูรัมขุนมาร สังหารด้วยศรแล้วไม่ได้
จำจะฆ่าเสียด้วยตาไฟ ให้ม้วยไหม้เป็นภัสม์ธุลีกัลป์ ฯ
๏ ตรัสแล้วจับกล้องมณี กวัดแกว่งรัศมีฉายฉัน
ส่องเนตรจำเพาะกุมภัณฑ์ ด้วยฤทธีอันชัยชาญ ฯ
๏ บัดเดี๋ยวก็เป็นเพลิงกรด ไหม้หมดรี้พลทวยหาญ
ทั้งตรีบูรัมขุนมาร ก็วายปราณด้วยเดชพระศุลี ฯ
๏ ครั้นเสร็จซึ่งปราบอสุรยักษ์ พระผู้หลักโลกเฉลิมศรี
ให้เอาธนูโมลี ไปไว้ธานีมิถินลา
เกราะแก้วนั้นมอบแก่ดาบส พระอัคตะทรงพรตฌานกล้า
คอยพระหริรักษ์จักรา จะอวตารลงมาปราบยักษ์
ให้ถวายพระองค์ทรงครุฑ สำหรับกันอาวุธปรปักษ์
แล้วเลิกโยธาสุรารักษ์ ไปอัครสถานวิมานฟ้า ฯ
๏ เมื่อนั้น ฝ่ายพระมเหสีทั้งห้า
องค์ท้าวลัสเตียนอสุรา แต่สี่กัลยานั้นมีครรภ์
ประสูติเป็นราชกุมาร รูปทรงสะคราญแข็งขัน
อันบุตรสุนนทานั้น ชื่อกุเปรันอสุรี
ฝ่ายเทพนาสูรเรืองฤทธิ์ ลูกจิตรมาลาโฉมศรี
บุตรสุวรรณมาลัยเทวี มีนามชื่ออัครธาดา
อันโอรสนางวรประไพ ให้ชื่อมารันยักษา
ทั้งสี่ยุพเรศกัลยา เสน่หาดั่งดวงชีวัน
เช้าคํ่าผดุงบำรุงรัก เชยพักตร์ขับกล่อมถนอมขวัญ
พี่เลี้ยงนางนมทั้งนั้น จัดสรรเลือกให้ที่สะคราญ ฯ
๏ มาจะกล่าวบทไป ถึงนนทกน้ำใจกล้าหาญ
ตั้งแต่พระสยมภูวญาณ ประทานให้ล้างเท้าเทวา
อยู่บันไดไกรลาสเป็นนิจ สุราฤทธิ์ตบหัวแล้วลูบหน้า
บ้างให้ตักนํ้าล้างบาทา บ้างถอนเส้นเกศาวุ่นไป
จนผมโกร๋นโล้นเกลี้ยงถึงเพียงหู ดูเงาในนํ้าแล้วร้องไห้
ฮึดฮัดขัดแค้นแน่นใจ ตาแดงดั่งแสงไฟฟ้า
เป็นชายดูดู๋มาหมิ่นชาย มิตายจะได้มาเห็นหน้า
คิดแล้วก็รีบเดินมา เฝ้าพระอิศราธิบดี ฯ
๏ ครั้นถึงจึ่งประณตบทบงสุ์ ทูลองค์พระอิศวรเรืองศรี
ว่าพระองค์เป็นหลักธาตรี ย่อมเมตตาปรานีทั่วพักตร์
ผู้ใดทำชอบต่อเบื้องบาท ก็ประสาททั้งพรแลยศศักดิ์
ตัวข้าก็มีชอบนัก ล้างเท้าสุรารักษ์ถึงโกฏิปี
กรรมเวรสิ่งใดดั่งนี้ ทูลพลางโศกีรำพัน ฯ
๏ เมื่อนั้น พระอิศวรบรมรังสรรค์
เห็นนนทกโศกาจาบัลย์ พระทรงธรรม์ให้คิดเมตตา
จึ่งมีเทวราชบรรหาร เอ็งต้องการสิ่งไรจงเร่งว่า
ตัวกูจะให้ดั่งจินดา อย่าแสนโศกาอาลัย ฯ
๏ บัดนั้น นนทกผู้มีอัชฌาสัย
น้อมเศียรบังคมแล้วทูลไป จะขอพรเจ้าไตรโลกา
ให้นิ้วข้าเป็นเพชรฤทธี จะชี้ใครจงม้วยสังขาร์
จะได้รองเบื้องบาทา ไปกว่าจะสิ้นชีวี ฯ
๏ เมื่อนั้น พระสยมภูวญาณเรืองศรี
ได้ฟังนนทกพาที ภูมีนิ่งนึกตรึกไป
ไอ้นี่มีชอบมาช้านาน จำจะประทานพรให้
คิดแล้วก็ประสิทธิ์พรชัย จงได้สำเร็จมโนรถ ฯ
๏ บัดนั้น นนทกผู้ใจสาหส
รับพรพระศุลีมียศ บังคมลาแล้วบทจรไป ฯ
๏ ครั้นถึงบันไดไกรลาส ขัดสมาธินั่งยิ้มริมอ่างใหญ่
คอยหมู่เทวาสุราลัย ด้วยใจกำเริบอหังการ์ ฯ
๏ เมื่อนั้น เทวาสุราฤทธิ์ทุกทิศา
สุบรรณคนธรรพ์วิทยา ต่างมาเฝ้าองค์พระศุลี ฯ
๏ ครั้นถึงซึ่งเชิงไกรลาส คนธรรพ์เทวราชฤๅษี
ก็ชวนกันย่างเยื้องจรลี เข้าไปยังที่อัฒจันทร์ ฯ
๏ นนทกก็ล้างเท้าให้ เมื่อจะไปก็จับหัวสั่น
สัพยอกหยอกเล่นเหมือนทุกวัน สรวลสันต์เยาะเย้ยเฮฮา ฯ
๏ บัดนั้น นนทกน้ำใจแกล้วกล้า
กริ้วโกรธร้องประกาศตวาดมา อนิจจาข่มเหงเล่นทุกวัน
จนหัวไม่มีผมติด สุดคิดที่เราจะอดกลั้น
วันนี้จะได้เห็นกัน ขบฟันแล้วชี้นิ้วไป ฯ
๏ ต้องสุบรรณเทวานาคี ดั่งพิษอสุนีไม่ทนได้
ล้มฟาดกลาดเกลื่อนลงทันใด บรรลัยไม่ทันพริบตา ฯ
๏ เมื่อนั้น หัสนัยน์เจ้าตรัยตรึงศา
เห็นนนทกนั้นทำฤทธา ชี้หมู่เทวาวายปราณ
ตกใจตะลึงรำพึงคิด ใครประสิทธิ์ให้มันมาสังหาร
คิดแล้วขึ้นเฝ้าพระทรงญาณ ยังพิมานทิพรัตน์รูจี ฯ
๏ ครั้นถึงจึ่งประณตบทบงสุ์ ทูลองค์พระอิศวรเรืองศรี
ว่านนทกมันทำฤทธี ชี้หมู่เทวานั้นบรรลัย
อันซึ่งนิ้วเพชรของมัน พระทรงธรรม์ประสิทธิ์หรือไฉน
จึ่งทำอาจองทะนงใจ ไม่เกรงใต้เบื้องบาทา ฯ
๏ เมื่อนั้น พระอิศวรบรมนาถา
ได้ฟังองค์อมรินทรา จึ่งมีบัญชาตอบไป
ไอ้นี่ทำชอบมาช้านาน เราจึ่งประทานพรให้
มันกลับทรยศกบฏใจ ทำการหยาบใหญ่ถึงเพียงนี้ ฯ
๏ ตรัสแล้วจึ่งมีบัญชา ดูราพระนารายณ์เรืองศรี
ตัวเจ้าผู้มีฤทธี เป็นที่พึ่งแก่หมู่เทวัญ
จงช่วยระงับดับเข็ญ ให้เย็นทั่วพิภพสรวงสวรรค์
เชิญไปสังหารไอ้อาธรรม์ ให้มันสิ้นชีพชีวา ฯ
๏ เมื่อนั้น องค์พระนารายณ์นาถา
รับสั่งถวายบังคมลา ออกมาแปลงกายด้วยฤทธี ฯ
๏ เป็นโฉมนางเทพอัปสร อ้อนแอ้นอรชรเฉลิมศรี
กรายกรย่างเยื้องจรลี ไปสู่ที่นนทกจะเดินมา ฯ
๏ บัดนั้น นนทกผู้ใจแกล้วกล้า
สิ้นเวลาเฝ้าเจ้าโลกา สำราญกายาแล้วเที่ยวไป ฯ
๏ เหลือบเห็นสตรีวิไลลักษณ์ พิศพักตร์ผ่องเพียงแขไข
งามโอษฐ์งามแก้มงามจุไร งามนัยน์เนตรงามกร
งามถันงามกรรณงามขนง งามองค์ยิ่งเทพอัปสร
งามจริตกิริยางามงอน งามเอวงามอ่อนทั้งกายา
ถึงโฉมองค์อัครลักษมี พระสุรัสวดีเสน่หา
สิ้นทั้งไตรภพจบโลกา จะเอามาเปรียบไม่เทียบทัน
ดูไหนก็เพลินจำเริญรัก ในองค์เยาวลักษณ์สาวสวรรค์
ยิ่งพิศยิ่งคิดผูกพัน ก็เดินกระชั้นเข้าไป ฯ
๏ โฉมเอยโฉมเฉลา เสาวภาคย์แน่งน้อยพิสมัย
เจ้ามาแต่สวรรค์ชั้นใด นามกรชื่อไรนะเทวี
ประสงค์สิ่งอันใดจะใคร่รู้ ทำไมมาอยู่ที่นี่
ข้าเห็นเป็นน่าปรานี มารศรีจงแจ้งกิจจา ฯ
๏ เมื่อนั้น นางนารายณ์เยาวลักษณ์เสน่หา
ได้ฟังยิ่งทำมารยา ชำเลืองนัยนาแล้วตอบไป
ทำไมมาล่วงไถ่ถาม ลวนลามบุกรุกเข้ามาใกล้
ท่านนี้ไม่มีความเกรงใจ เราเป็นข้าใช้เจ้าโลกา
พนักงานฟ้อนรำระบำบัน ชื่อสุวรรณอัปสรเสน่หา
มีทุกข์จึ่งเที่ยวลงมา หวังว่าจะให้คลายร้อน ฯ
๏ สุดเอยสุดสวาท โฉมประหลาดล้ำเทพอัปสร
ทั้งวาจาจริตก็งามงอน ควรเป็นนางฟ้อนวิไลลักษณ์
อันซึ่งธุระของเจ้า หนักเบาจงแจ้งให้ประจักษ์
ถ้าวาสนาเราเคยบำรุงรัก ก็จะเป็นภักดิ์ผลสืบไป
ตัวพี่มิได้ลวนลาม จะถือความสิ่งนี้นี่ไม่ได้
สาวสวรรค์ขวัญฟ้ายาใจ พี่ไร้คู่จะพึ่งแต่ไมตรี ฯ
๏ เมื่อนั้น นางเทพนิมิตโฉมศรี
ค้อนแล้วจึ่งตอบวาที ว่านี้ไพเราะเป็นพ้นไป
อันซึ่งจะฝากไมตรีข้า ข้อนั้นอย่าว่าหารู้ไม่
เราเป็นนางรำระบำใน จะมีมิตรที่ใจผูกพัน
ในการนักเลงเพลงฟ้อน จึ่งจะผ่อนด้วยความเกษมสันต์
รำได้ก็มารำตามกัน นั่นแหละจะสมดั่งจินดา ฯ
๏ บัดนั้น นนทกผู้ใจแกล้วกล้า
ไม่รู้ว่านารายณ์แปลงมา ก็โสมนัสสาพันทวี
ยิ้มแล้วจึ่งกล่าวสุนทร ดูก่อนนางฟ้าเฉลิมศรี
เจ้าจักปรารมภ์ไปไยมี พี่เป็นคนเก่าพอเข้าใจ
เชิญเจ้ารำเถิดนะนางฟ้า ให้สิ้นท่าที่นางจำได้
ตัวพี่จะรำตามไป มิให้ผิดเพลงนางเทวี ฯ
๏ เมื่อนั้น พระนารายณ์ทรงสวัสดิ์รัศมี
เห็นนนทกหลงกลก็ยินดี ทำทีเยื้องกรายให้ยวนยิน ฯ
๏ เทพนมปฐมพรหมสี่หน้า สอดสร้อยมาลาเฉิดฉิน
ทั้งกวางเดินดงหงส์บิน กินรินเลียบถํ้าอำไพ
อีกช้านางนอนภมรเคล้า ทั้งแขกเต้าผาลาเพียงไหล่
เมขลาโยนแก้วแววไว มยุเรศฟ้อนในอัมพร
ลมพัดยอดตองพรหมนิมิต ทั้งพิสมัยเรียงหมอน
ย้ายท่ามัจฉาชมสาคร พระสี่กรขว้างจักรฤทธิรงค์
ฝ่ายว่านนทกก็รำตาม ด้วยความพิสมัยใหลหลง
ถึงท่านาคาม้วนหางวง ชี้ตรงถูกเพลาทันใด ฯ
๏ ด้วยเดชนิ้วเพชรสิทธิศักดิ์ ขาหักล้มลงไม่ทนได้
นางกลายเป็นองค์นารายณ์ไป เหยียบไว้จะสังหารราญรอน ฯ
๏ บัดนั้น นนทกแกล้วหาญชาญสมร
เห็นพระองค์ทรงสังข์คทาธร เป็นสี่กรก็รู้ประจักษ์ใจ
ว่าพระหริวงศ์ทรงฤทธิ์ ลวงล้างชีวิตก็เป็นได้
จึ่งมีวาจาถามไป โทษข้าเป็นไฉนให้ว่ามา ฯ
๏ เมื่อนั้น พระนารายณ์บรมนาถา
ได้ฟังจึ่งมีบัญชา โทษามึงใหญ่หลวงนัก
ด้วยทำโอหังบังเหตุ ไม่เกรงเดชพระอิศวรทรงจักร
เอ็งฆ่าเทวาสุรารักษ์ โทษหนักถึงที่บรรลัย
ตัวกูก็คิดเมตตา แต่จะไว้ชีวามึงไม่ได้
ตร้สแล้วแกว่งตรีเกรียงไกร แสงกระจายพรายไปดั่งเพลิงกาฬ ฯ
๏ บัดนั้น นนทกผู้ใจแกล้วหาญ
ได้ฟังจึ่งตอบพจมาน ซึ่งพระองค์จะผลาญชีวี
เหตุใดมิทำซึ่งหน้า มารยาเป็นหญิงไม่บัดสี
หรือว่ากลัวนิ้วเพชรนี้ จะชี้พระองค์ให้บรรลัย
ตัวข้ามีมือแต่สองมือ หรือจะสู้ทั้งสี่กรได้
แม้นสี่มือเหมือนพระองค์ทรงชัย ที่ไหนจะทำได้ดั่งนี้ ฯ
๏ เมื่อนั้น พระนารายณ์ทรงสวัสดิ์รัศมี
ได้ฟังจึ่งตอบวาที กูนี้แปลงเป็นสตรีมา
เพราะมึงจะถึงแก่ความตาย ฉิบหายด้วยหลงเสน่หา
ใช่ว่าจะกลัวฤทธา ศักดานิ้วเพชรนั้นเมื่อไร
ชาตินี้มึงมีแต่สองหัตถ์ จงไปอุบัติเอาชาติใหม่
ให้สิบเศียรสิบพักตร์เกรียงไกร เหาะเหินเดินได้ในอัมพร
มีมือยี่สิบซ้ายขวา ถือคทาอาวุธธนูศร
กูจะเป็นมนุษย์แต่สองกร ตามไปราญรอนชีวี
ให้สิ้นวงศ์พงศ์มึงอันศักดา ประจักษ์แก่เทวาทุกราศี
ว่าแล้วกวัดแกว่งพระแสงตรี ภูมีตัดเศียรกระเด็นไป ฯ
๏ ครั้นล้างนนทกมรณา พระจักราผู้มีอัชฌาสัย
เหาะระเห็จเตร็จฟ้าด้วยว่องไว ไปยังเกษียรวารี ฯ
๏ เมื่อนั้น ฝ่ายนางรัชดามเหสี
องค์ท้าวลัสเตียนธิบดี เทวีมีราชบุตรา
คือว่านนทกมากำเนิด เกิดเป็นพระโอรสา
ชื่อทศกัณฐ์กุมารา สิบเศียรสิบหน้ายี่สิบกร
อันน้องซึ่งถัดมานั้น ชื่อกุมภกรรณชาญสมร
องค์พระบิตุเรศมารดร มิให้อนาทรสักนาที ฯ
๏ เมื่อนั้น ทศกัณฐ์กุมารยักษี
ครั้นจำเริญวัยสิบสี่ปี อสุรีถวิลจินดา
จะใคร่เรียนศิลปศาสตร์ ให้เรืองอำนาจแกล้วกล้า
ก็เสด็จยุรยาตรคลาดคลา มาเฝ้าพระชนกชนนี ฯ
๏ ครั้นถึงน้อมเศียรบังคมบาท พระบิตุราชมารดาทั้งสองศรี
ทูลว่าอันตัวของลูกนี้ ไม่มีวิชาสิ่งใด
จะขอลาไปอยู่พนาวัน กับพระนักธรรม์ผู้ใหญ่
ร่ำเรียนธนูศิลป์ชัย พระองค์จงได้เมตตา ฯ
๏ เมื่อนั้น พระชนกชนนีนาถา
ได้ฟังลูกรักทูลลา แสนโสมนัสสาพันทวี
สวมสอดกอดไว้แล้วรับขวัญ เจ้าดวงชีวันเฉลิมศรี
พ่อจะไปอยู่ด้วยมุนี ที่ในอรัญบรรพต
ฝึกสอนธนูศิลป์ชัย ร่ำเรียนสิ่งใดให้ได้หมด
จงสมปรารถนาพระโอรส ให้พระยศนั้นเลื่องลือขจร ฯ
๏ เมื่อนั้น ทศกัณฐ์กุมารชาญสมร
ประนมก้มเกล้ารับพร ของพระบิดรชนนี
ครั้นแล้วประณตบทบงสุ์ ลาองค์กษัตริย์ทั้งสองศรี
ออกจากลงกาบุรี ตรงไปยังที่อรัญวา ฯ
๏ ครั้นมาถึงอาศรมสถาน พระโคบุตรอาจารย์ฌานกล้า
เข้าไปยังบรรณศาลา มัสการพระมหานักพรต ฯ
๏ เมื่อนั้น องค์พระโคบุตรดาบส
เห็นลูกท้าวลัสเตียนทรงยศ จึ่งมีพจนารถถามไป
ดูก่อนทศกัณฐ์กุมารา เจ้ามาด้วยเหตุเป็นไฉน
จึ่งไม่มีโยธาข้าไท ตานี้สงสัยเป็นพ้นนัก ฯ
๏ เมื่อนั้น ทศเศียรสุริย์วงศ์ทรงจักร
ได้ฟังยอกรขึ้นเพียงพักตร์ จึงว่าหลานรักออกมา
จะเรียนศิลปศาสตร์พระอาจารย์ ให้ชํานาญชาญฤทธิ์แกล้วกล้า
ขอองค์สมเด็จพระอัยกา จงได้เมตตาปรานี ฯ
๏ เมื่อนั้น พระโคบุตรมหาฤๅษี
ได้ฟังชื่นชมยินดี ลูบหลังอสุรีแล้วตอบไป
ความรู้ของตานี้หนักหนา เจ้าจงอุตส่าห์จะบอกให้
ทั้งการธนูศิลป์ชัย ก็จะได้ดั่งใจทุกประการ ฯ
๏ เมื่อนั้น ทศกัณฐ์สุริย์วงศ์ใจหาญ
ตั้งจิตปรนนิบัติพระอาจารย์ เรียนวิชาการเป็นนิจไป
ว่องไวในที่ธนูศร ชํานาญกรยิงแม่นหาผิดไม่
ทั้งไตรเพทเวทมนต์สิ่งใด ก็จําได้ด้วยไวปัญญา
ครั้นรุ่งก็กราบมัสการ ลาพระอาจารย์ฌานกล้า
ออกจากอาศรมศาลา เที่ยวไปในป่าพนาดร ฯ
๏ เดินทางหว่างเขาลำเนาทุ่ง เวิ้งวุ้งห้วยธารสิงขร
พบสวนอรชุนฤทธิรอน ขุนยักษ์บทจรเข้าไป ฯ
๏ ลดเลี้ยวเที่ยวชมสุมามาลย์ แบ่งบานช่อช้อยอยู่ไสว
สาวหยุดนางแย้มแกมใบ มะลิซ้อนหงอนไก่ประยงค์
กรขวาคว้าหักกิ่งแก้ว ซ้ายเด็ดนมแมวมหาหงส์
พิกุลกุหลาบคันทรง กาหลงสารภีจําปา
ร้อยลิ้นอินจันตูมตาด ปริงปรางลางสาดพลวงหว้า
ทุเรียนมังคุดละมุดสีดา ลําไยพะวาน่าชม
ไม้ม่วงพวงผลสุกห่าม ใบงามชิดชื่นรื่นร่ม
กรรณิการ์การะเกดสุกรม เที่ยวชมทั้งสระปทุมมาลย์
ลินจงจงกลนีแย้ม อุบลแนมแกมฝักชูก้าน
ประพาสเล่นเป็นสุขสำราญ ที่ในอุทยานพนาลี ฯ
๏ มาจะกล่าวบทไป ถึงพระอรชุนเรืองศรี
อยู่ในวิมานรัตนมณี ยังยอดคีรีจักรวาล
เรืองฤทธิ์สิทธิศักดิ์ด้วยศิลป์ศร ขจรเดชดั่งองค์สุริยฉาน
ทั้งหกชั้นฟ้าบาดาล ผู้ใดไม่ทานฤทธี
เจ็ดวันกำหนดเคยประพาส ชมพรรณรุกขชาติในสวนศรี
อ่าองค์ทรงเครื่องอันรูจี สะพักศรเหน็บตรีแล้วเหาะไป
๏ ครั้นถึงซึ่งสวนมาลา เห็นพรรณพฤกษาน้อยใหญ่
กิ่งหักเดียรดาษประหลาดใจ ใครทำดังนี้ไม่เกรงกัน
เหลือบไปก็เห็นขุนยักษ์ สิบเศียรสิบพักตร์ขบขัน
โกรธาว่าเหวยกุมภัณฑ์ นามกรมึงนั้นชื่อไร
อันซึ่งสุริย์วงศ์พงศา อยู่พาราตำบลหนไหน
เอ็งจึ่งอาจองทะนงใจ มาหักมิ่งไม้ในอุทยาน
ไม่เกรงกูผู้ทรงศรสิทธิ์ ทศทิศเลื่องชื่อลือหาญ
มึงมาถึงมือพระกาล ตัวกูจะผลาญเสียบัดนี้ ฯ
๏ เมื่อนั้น ทศพักตร์กุมารยักษี
ได้ฟังกริ้วโกรธดั่งอัคคี อสุรีร้องตอบวาจา
เอ็งนี้มีนามชื่อไร เจรจาหยาบใหญ่เกินหน้า
ตัวกูผู้ทรงศักดา ชื่อว่าทศกัณฐ์ขุนมาร
หน่อท้าวลัสเตียนสุริย์วงศ์ ซึ่งดำรงลงการาชฐาน
องค์พระโคบุตรผู้มีฌาน เป็นอาจารย์บอกศรศิลป์ชัย
กูมาเที่ยวเก็บพฤกษา หารู้ว่าสวนของใครไม่
เห็นดอกไม้บานตระการใจ คิดว่าเป็นไพรพนาลี
เอ็งอย่าอ้างอวดศักดา จะสู้กูพญาราชสีห์
ตัวมึงดั่งหนึ่งมฤคี น่าที่จะม้วยชีวัน ฯ
๏ เมื่อนั้น องค์พระอรชุนรังสรรค์
ได้ฟังกริ้วโกรธคือไฟกัลป์ ตัวสั่นร้องตวาดประกาศไป
กูชื่ออรชุนเทเวศร์ เรืองเดชฟากฟ้าดินไหว
ว่าแล้วกวัดแกว่งศรชัย เข้าไล่ราญรอนอสุรา ฯ
๏ เมื่อนั้น ทศกัณฐ์กุมารใจกล้า
หลบหลีกรับรองเป็นโกลา แกว่งศรเงื้อง่าเข้าโจมตี ฯ
๏ ต่างหาญต่างกล้าองอาจ ต่างฟาดต่างรับไม่ถอยหนี
ต่างหมายเข่นฆ่าราวี ต่างน้าวศรศรียิงกัน ฯ
๏ เมื่อนั้น องค์พระอรชุนรังสรรค์
ชักศรพาดสายยืนยัน แผลงสนั่นหวั่นไหวโกลา ฯ
๏ ศรนั้นกลับกลายเป็นภุชงค์ ไล่กระหวัดรัดองค์ยักษา
ผูกมัดรัดทั่วกายา พาขึ้นเวหาตระเวนไป ฯ
๏ เมื่อนั้น พระมหาโคบุตรอาจารย์ใหญ่
สมาธิเข้าฌานสำรวมใจ อยู่ในอรัญกุฎี
ได้ยินสำเนียงกัมปนาท ดังฟ้าฟาดตกต้องคีรีศรี
เอะแล้วทศกัณฐ์อสุรี ไปป่ามีเหตุประการใด
ตัวกูจำจะไปตาม ให้รู้เนื้อความจงได้
ตริแล้วออกจากศาลาลัย เหาะไปด้วยฤทธิ์พระนักธรรม์ ฯ
๏ มาพบพระอรชุนเทเวศร์ ให้ภุชงค์ทรงเดชตัวขยัน
ผูกมัดรัดกายทศกัณฐ์ ตระเวนไปในชั้นเมฆา
ตกใจกลัวว่าทศกัณฐ์ จะม้วยชีวันสังขาร์
จึ่งว่าดูกรเทวา เหตุใดมาทำดังนี้ ฯ
๏ เมื่อนั้น พระอรชุนผู้ชาญชัยศรี
ได้ฟังพระมหามุนี จึงว่าอสุรีมันสาธารณ์
มาหักมิ่งไม้ในสวนข้า แล้วอวดฤทธากล้าหาญ
กลับกล่าวถ้อยคำอหังการ จึ่งทำประจานให้สาใจ ฯ
๏ เมื่อนั้น พระโคบุตรผู้มีอัชฌาสัย
ได้ฟังก็ปลอบตอบไป พระองค์จงได้เมตตา
อันทศพักตร์นี้ทำผิด ชีวิตถึงสิ้นสังขาร์
มันเป็นศิษย์รูปแต่เยาว์มา ขอประทานชีวาอสุรี ฯ
๏ เมื่อนั้น องค์พระอรชุนเรืองศรี
ฟังพระโคบุตรมุนี พาทีอ้อนวอนก็อ่อนใจ
จึ่งว่าพระองค์ได้ขอโทษ ถึงโกรธก็จำจะยกให้
ว่าแล้วแก้มัดเสียทันใด ก็เหาะไปวิมานรัตนา ฯ
๏ เมื่อนั้น พระโคบุตรอาจารย์ฌานกล้า
ก็พาทศกัณฐ์อสุรา เหาะมาอรัญกุฎี ฯ
๏ มาจะกล่าวบทไป ถึงพระมเหศวรเรืองศรี
ส่องเนตรลงไปในปัถพี ภูมีก็แจ้งในวิญญาณ์
ว่านนทกนั้นไปกำเนิด เกิดเป็นทศพักตร์ยักษา
โอรสลัสเตียนในลงกา สิบเศียรสิบหน้ายี่สิบกร
หยาบคายร้ายกาจเป็นพ้นนัก ไตรจักรร้อนใจไหวกระฉ่อน
ไม่มีผู้ใดจะราญรอน พระนารายณ์ทรงศรจะอวตาร
ลงไปรณรงค์กับกุมภัณฑ์ มันล้วนศักดากล้าหาญ
จํากูจะให้เวสสุญาณ ไปเกิดร่วมวงศ์วานทศพักตร์
เมื่อพระสี่กรจะลงไป จะได้ถามเหตุเบาหนัก
เป็นไส้ศึกอยู่ในเมืองยักษ์ จึ่งจักสิ้นวงศ์สาธารณ์ ฯ
๏ ตริแล้วพระสยมภูวนาถ จึ่งมีเทวราชบรรหาร
แก่เทพบุตรเวสสุญาณ ท่านจงจุติลงไป
เกิดร่วมอุทรทศเศียร เรียนรู้โหราวิชาไสย
คอยท่านารายณ์ฤทธิไกร บอกกลให้ล้างอสุรา
แล้วประทานแว่นแก้วอันวิเศษ ไปเป็นนัยน์เนตรซ้ายขวา
จะได้ดูทั้งไตรโลกา ให้เหมือนตาทิพย์เทวัญ ฯ
๏ เมื่อนั้น เทพบุตรเวสสุญาณรังสรรค์
รับพรพระอิศวรทรงธรรม์ กับแว่นแก้วอันศักดา
ชื่นชมก้มเกล้าอภิวาทน์ ลาบาทพระบรมนาถา
ก็จุติจากสวรรค์ลงมา ยังครรภ์รัชดาเทวี ฯ
๏ เมื่อนั้น โฉมนางรัชดามเหสี
อยู่ด้วยลัสเตียนอสุรี มีครรภ์ประสูติพระลูกรัก
ให้ชื่อพิเภกกุมารา มีสติปัญญาแหลมหลัก
แต่ฤทธิ์นั้นหย่อนอ่อนนัก ไม่เหมือนทศพักตร์กุมภกรรณ
ทูตขรตรีเศียรวรนุช ล้วนมีฤทธิ์รุทรแข็งขัน
อันนางสำมนักขานั้น เป็นน้องสุดครรภ์ลงมา
องค์พระมารดรบิตุเรศ รักยิ่งดวงเนตรซ้ายขวา
ในโอรสราชธิดา เป็นมหาพิศวาสพันทวี ฯ
๏ มาจะกล่าวบทไป ถึงท้าวโคดมเรืองศรี
ผ่านกรุงสาเกดธานี ไม่มีธิดาแลโอรส
คิดเหนื่อยหน่ายใจในสมบัติ สลัดไปบวชเป็นดาบส
บำเพ็ญภาวนาจําเริญพรต กำหนดสองพันปีมา
จนหนวดนั้นยาวดั่งหญ้ารก ปกทรวงพระอาจารย์ฌานกล้า
หลับเนตรสำรวมวิญญาณ์ ตามเพศชีป่าซึ่งเรียนรู้ ฯ
๏ บัดนั้น ฝ่ายนกกระจาบไพรทั้งคู่
เห็นหนวดดาบสสยุมภู จึ่งมาทำรังอยู่ทุกปี
จนนางนกนั้นคลอดไข่ ฟักฟองในหนวดพระฤๅษี
เมื่อเหตุจะบังเกิดมี สกุณีจึ่งว่าแก่ภรรยา
ตัวเจ้าจงอยู่ฟักฟอง ปกป้องพิทักษ์รักษา
พี่จะเที่ยวไปหาเหยื่อมา ว่าแล้วสกุณาก็บินไป ฯ
๏ ครั้นมาถึงป่าหิมพานต์ เห็นสระปทุมมาลย์กว้างใหญ่
มีดอกบัวบานตระการใจ ก็โผลงในดวงบุษบง
เสียดไซ้เกสรขจรกลิ่น จิกกินเพลินใจใหลหลง
จนเพลาเย็นย่ำค่ำลง บุษบงกลัดกลีบหุ้มไว้ ฯ
๏ ครั้นรุ่งสางสว่างเวลา สุริยาเยี่ยมยอดเหลี่ยมไศล
ดอกบัวบานรับอโณทัย ดีใจก็บินไปสู่รัง ฯ
๏ บัดนั้น นางนกเห็นผัวก็คลุ้มคลั่ง
จึ่งว่าด้วยความโกรธเป็นกำลัง ชั่งไปไหนมาป่านนี้ ฯ
๏ บัดนั้น นกผู้จึ่งบอกนางปักษี
ตัวข้าค้างอยูในมาลี เล่าความถ้วนถี่แต่ต้นมา ฯ
๏ บัดนั้น นางนกได้ฟังผัวว่า
ผินหลังแล้วตอบวาจา ใช่ว่าตัวข้าไม่เข้าใจ
ไปคบชู้สู่สมภิรมย์รัก อย่าพักมาแต่งแก้ไข
ดอกบัวที่ไหนจะกลัดไว้ เจ้าอย่าใส่ไคล้พาที ฯ
๏ บัดนั้น นกผู้จึ่งตอบนางปักษี
จะแค้นเคียดเสียดแทงไปไยมี มิเชื่อพี่จะให้สัจจา
ถ้านอกใจให้บาปพระดาบส ผู้ทรงพรตนี้ได้แก่ข้า
ความจริงค้างอยู่ในมาลา จึ่งกลับมาต่อรุ่งสุริยัน ฯ
๏ เมื่อนั้น พระโคดมอาจารย์ฌานขยัน
ฟังนกเจรจาสาบานกัน ให้คิดอัศจรรย์จึงถามมา
ดูกรนกน้อยตัวผู้ มาทํารังอยู่แล้วมิสา
เป็นเหตุไฉนสกุณา สบถให้ภรรยาเชื่อใจ
กูสร้างพรตกำหนดปีสองพัน บาปนั้นจะมีข้อไหน
ซึ่งเอ็งจะรับเอาบาปไป กูทำอย่างไรสกุณี ฯ
๏ บัดนั้น นกกระจาบตอบคำพระฤๅษี
พระองค์เป็นกษัตริย์ธิบดี ยังไม่มีโอรสแลธิดา
ละสมบัติออกมาทรงพรต บวชเป็นดาบสอยู่ในป่า
ให้ขาดวงศ์กษัตริย์ขัตติยา ซึ่งจะครองพาราสืบไป
อันบาปกรรมของพระมุนี ข้อนี้จะเป็นโทษใหญ่
ข้าสาบานตัวด้วยกลัวภัย จงตรึกไตรดูเถิดพระนักพรต ฯ
๏ เมื่อนั้น องค์พระมหาดาบส
ได้ฟังดั่งอมฤตรส เห็นจริงด้วยหมดทุกสิ่งไป
อย่าเลยกูจะตั้งพิธี กองกูณฑ์อาหุดีโดยไสย
ให้เกิดเป็นนางขึ้นกลางไฟ เลี้ยงไว้สู่สมภิรมยา
คิดแล้วชําระหนวดเครา สะสางเศียรเกล้าเกศา
ครั้นเสร็จก็เดินออกมา ยังหน้าอรัญกุฎี ฯ
๏ จึ่งตั้งกองกูณฑ์บูชาไฟ โดยไสยเวทเรืองศรี
หลับเนตรสำรวมอินทรีย์ พระมุนีก็บริกรรมไป ฯ
๏ ครั้นถ้วนคำรบครบพัน พสุธาเลื่อนลั่นสนั่นไหว
บังเกิดเป็นนางขึ้นกลางไฟ แน่งน้อยวิไลทั้งกายา ฯ
๏ งามล้ำนางเทพอัปสร อรชรอ้อนแอ้นดั่งเลขา
โฉมเฉลาเยาวลักษณ์จําเริญตา คล้ายพระอุมาเทวี
จึ่งให้นามนาฏนุชนงคราญ ชื่อกาลอัจนามารศรี
พระดาบสออกจากพิธี ด้วยความยินดีพ้นคิด
ร่วมรักสมัครสโมสร สถาวรเบิกบานสำราญจิต
คลึงเคล้าเย้ายวนชวนชิด แสนสนิทพิศวาสไม่คลาดคลาย ฯ
๏ เมื่อนั้น นางกาลอัจนาโฉมฉาย
สมสู่อยู่สุขสนุกสบาย ช้านานได้หลายเดือนมา
พิศวงปลงรักพระนักธรรม์ จนครรภ์ถ้วนทศมาสา
ครั้นได้ฤกษ์ยามเวลา กัลยาก็คลอดบุตรี
ให้ชื่อสวาหะนงคราญ งามปานนางฟ้าในราศี
องค์พระชนกชนนี ประโลมเลี้ยงเทวีทุกเวลา ฯ
๏ เมื่อนั้น พระโคดมดาบสพรตกล้า
ครั้นเช้าจะเข้าอรัญวา ก็สั่งนางอัจนาเมียรัก
ค่อยอยู่เลี้ยงลูกแต่ในห้อง จะประคองต้องถืออย่ามือหนัก
จะไปหาผลไม้ไม่ช้านัก ได้แล้วจักกลับคืนมา
สั่งเสร็จจึ่งองค์พระอาจารย์ จับสาแหรกขอคานขึ้นพาดบ่า
ออกจากพระบรรณศาลา บ่ายหน้าเข้าไปในไพรวัน ฯ
๏ มาจะกล่าวบทไป ถึงองค์เจ้าตรัยตรึงศ์สวรรค์
แจ้งว่านนทุกชาญฉกรรจ์ ไปเกิดเป็นกุมภัณฑ์ในลงกา
บุตรท้าวลัสเตียนพรหเมศ เรืองเดชฤทธิ์แรงแข็งกล้า
ชื่อว่าทศเศียรอสุรา จะเบียดเบียนโลกาธาตรี
พระนารายณ์จะต้องอวตาร ไปสังหารอาธรรม์ยักษี
จำกูจะแบ่งฤทธี ทั้งกำลังอินทรีย์ลงไป
เป็นทหารคอยองค์พระทรงศรี จะได้ช่วยราญรอนศึกใหญ่
อันผัวนางอัจนาทรามวัย บัดนี้ออกไปพนาลี
ตัวกูจะลงไปหา สัมผัสกายานางโฉมศรี
ให้เกิดกําหนัดยินดี ก็จะมีโอรสอันศักดา ฯ
๏ คิดแล้วทรงทิพย์อาภรณ์ อลงกรณ์โชติช่วงพระเวหา
ออกจากสถานวิมานฟ้า เหาะรีบลงมาด้วยฤทธี ฯ
๏ ครั้นถึงพระบรรณศาลา เห็นนางอัจนาโฉมศรี
นั่งร้อยสร้อยสนมาลี ก็เข้าไปยังที่กัลยา ฯ
๏ จึ่งมีวาจาอันสุนทร ดูกรเยาวยอดเสน่หา
พี่จำนงจงถวิลจินดา แก้วตาผู้ดวงฤทัย
แสนพิศวาสองค์นงลักษณ์ จึ่งหักมาด้วยความพิสมัย
ศรีสวัสดิ์อย่าตัดอาลัย สายสมรจงได้ปรานี ฯ
๏ เมื่อนั้น นางกาลอัจนาโฉมศรี
เห็นองค์หัสนัยน์ธิบดี รัศมีพรายพรรณเป็นขวัญตา
สุรเสียงดั่งอมฤตรส พจมานเสนาะเสน่หา
พิศวงด้วยทรงพระอินทรา ให้ร้อนในอุราดั่งเพลิงพิษ
เกิดความกระสันรัญจวน ยั่วยวนรสรักแล้วหักจิต
ด้วยความละอายนั้นพ้นคิด ทำบิดเบือนพักตร์ไม่เจรจา ฯ
๏ เจ้าเอยเจ้าพี่ มารศรียอดสุดเสน่หา
พี่ตั้งใจเจาะจงจำนงมา แก้วตาอย่าตัดไมตรี
ความแสนพิศวาสจะขาดใจ ควรหรือเจ้าไม่เห็นอกพี่
ผันผินพักตราไม่พาที เทวีทำไยฉันนั้น
เข้าชิดแล้วลูบปฤษฎางค์ ตระโบมโลมพลางทางรับขวัญ
นางเกิดประดิพัทธ์ผูกพัน ก็มีครรภ์ด้วยเดชอินทรา ฯ
๏ แล้วมีบัญชาอันสุนทร ดูกรเยาวยอดเสน่หา
เจ้าค่อยอยู่เถิดจะขอลา ก็เหาะไปเมืองฟ้าด้วยฤทธี ฯ
๏ เมื่อนั้น พระมหาโคดมฤๅษี
เก็บได้ผลไม้ตามมี แล้วกลับมากุฎีพระนักธรรม์ ฯ
๏ ครั้นถึงจึงอุ้มลูกรัก ใส่ตักกอดจูบรับขวัญ
เชยชมเป็นนิจนิรันดร์ เกษมสันต์ด้วยราชธิดา ฯ
๏ เมื่อนั้น นางกาลอัจนาเสน่หา
ทรงครรภ์ถ้วนทศมาตรา กัลยาประสูติโอรส
เป็นชายแช่มช้อยอรชร สีกายเขียวอ่อนดั่งมรกต
เสิศล้ำเทวาในโสฬส งามหมดเหมือนองค์พระบิดา ฯ
๏ เมื่อนั้น พระโคดมอาจารย์ฌานกล้า
เห็นองค์เยาวราชกุมารา สำคัญว่าเป็นบุตรพระมุนี
ไม่รู้ในกลมารยา นางอัจนาโฉมศรี
พิศวาสกว่าราชบุตรี เป็นที่ชมเชยทุกเวลา
ครั้นเช้าจึ่งสั่งเมียรัก นงลักษณ์ผู้ยอดเสน่หา
ตัวพี่จะไปพนาวา เก็บผลพฤกษาบรรดามี
เจ้าจงพิทักษ์รักษา โอรสธิดาทั้งสองศรี
สั่งแล้วออกจากกุฎี จรลีเข้าในหิมวา ฯ
๏ เมื่อนั้น นางอัจนาเสน่หา
นั่งอยู่ในบรรณศาลา เห็นพระสุริยาเรืองแรง
รัศมีจํารัสประภัสสร ลอยกลางอัมพรส่องแสง
สีเหลืองอ่อนปนระคนแดง ดังแกล้งรจนาวิลาวัณย์
ให้เกิดความเสน่หาอาวรณ์ ในพระทินกรรังสรรค์
ยอกรเหนือเกศบังคมคัล องค์พระสุริยันอันศักดา ฯ
๏ เมื่อนั้น พระอาทิตย์ฤทธิแรงแสงกล้า
จึ่งส่องทิพเนตรลงมา ก็แจ้งว่าอัจนาเทวี
มีความประดิพัทธ์ประหวัดจิต พระอาทิตย์ชื่นชมเกษมศรี
สมคิดที่จะแบ่งฤทธี ไปช่วยพระจักรีปราบมาร
ตริแล้วจึงสั่งเทพสารถี ให้ขับรถมณีไพศาล
ส่องโลกไปทั่วจักรวาล องค์พระสุริย์ฉานก็ลงมา ฯ
๏ ครั้นถึงเห็นองค์นงลักษณ์ ผ่องพักตร์เพียงเทพเลขา
เข้าใกล้จึ่งมีวาจา เมื่อกี้เจ้าว่าประการใด ฯ
๏ เมื่อนั้น นางอัจนาผู้มีอัชฌาสัย
รู้ว่าพระอาทิตย์ฤทธิไกร ก็มีใจประดิพัทธ์พันทวี
จะตอบก็คิดความอาย โฉมฉายค้อนให้แล้วผันหนี
ชายเนตรชําเลืองเป็นที มารศรีรัญจวนป่วนใจ ฯ
๏ น้องเอยน้องรัก เยาวลักษณ์ผู้ยอดพิสมัย
รักเจ้าเท่าดวงฤทัย เบือนพักตร์เสียไยนางกัลยา
พี่หวังตั้งจิตมาฝากรัก ควรหรือมาหักเสน่หา
ปรานีบ้างเถิดวนิดา ว่าพลางไขว่คว้าพัลวัน
ลูบหลังลูบหน้านงลักษณ์ พิศพักตร์ภิรมย์ชมขวัญ
ยั่วเย้าสนิทติดพัน นางนั้นยินดีปรีดา ฯ
๏ เสร็จแล้วจึ่งองค์พระทินกร สำแดงฤทธิรอนแกล้วกล้า
เหาะจากพระบรรณศาลา ไปยังมหาพิชัยรถ ฯ
๏ เมื่อนั้น ฝ่ายพระโคดมดาบส
เที่ยวเก็บผลไม้เลี้ยวลด พระนักพรตได้แล้วก็กลับมา ฯ
๏ ครั้นถึงจึ่งบอกเมียรัก วันนี้เหนื่อยพักตร์หนักหนา
ว่าพลางรับเอากุมารา เชยชมลูกยาค่อยคลายร้อน ฯ
๏ เมื่อนั้น นางกาลอัจนาสายสมร
แต่วันยินดีด้วยพระทินกร เกิดความสโมสรก็มีครรภ์
กำหนดถ้วนทศมาสา ก็ประสูติบุตราเฉิดฉัน
รูปทรงคล้ายองค์พระสุริยัน ผิวพรรณดั่งเทพนิมิต
นางอุ้มลูกน้อยเสวยนม กอดจูบลูบชมภิรมย์จิต
แต่ลูกใหญ่นั้นแอบแนบชิด พิศวาสทั้งราชธิดา
อุตส่าห์ถนอมกล่อมเกลี้ยง เลี้ยงดูบำรุงรักษา
เป็นนิจนิรันดร์ทุกวันมา โรคาสิ่งไรก็ไม่มี ฯ
๏ เมื่อนั้น พระมหาโคดมฤๅษี
ครั้นรุ่งสางสว่างราตรี เมื่อจะมีเหตุภัยใหญ่มา
ให้อาวรณ์ร้อนรนสกนธ์กาย ดังจะวายชีวังสังขาร์
คิดจะใคร่ไปสรงคงคา ในท่ามหาวารี
จึ่งอุ้มลูกน้อยเบื้องขวา พี่ยาขี่หลังพระฤๅษี
มือซ้ายจูงราชบุตรี จรลีไปตามมรคา ฯ
๏ เมื่อนั้น นวลนางสวาหะเสน่หา
ขัคแค้นพระราชบิดา เดินบ่นลงมาถึงนที
อนิจจาหลงรักลูกเขา ช่างเอาอุ้มชูแล้วให้ขี่
ลูกตนให้เดินปัถพี ไม่ปรานีบ้างเลยพระบิดา ฯ
๏ เมื่อนั้น องค์พระดาบสพรตกล้า
ได้ฟังสงสัยในวิญญาณ์ จึ่งมีวาจาถามไป
ดูราลูกน้อยกลอยสวาท เจ้าว่าประหลาดพ่อสงสัย
เหตุผลต้นความประการใด บอกให้แจ้งใจพระบิดา ฯ
๏ เมื่อนั้น สวาหะได้ฟังก็ก้มหน้า
ยกมือขึ้นเช็ดน้ำตา แล้วแจ้งกิจจาแต่เดิมที
ตั้งแต่พระองค์ออกไปป่า พระมารดาเป็นสุขเกษมศรี
ด้วยสองชายสองครั้งในกุฎี ความจริงดั่งนี้พระบิดา ฯ
๏ เมื่อนั้น องค์พระอาจารย์ฌานกล้า
ได้ฟังมืดกลุ้มในวิญญาณ์ ดั่งเอาไฟฟ้ามาจ่อใจ
ทั้งรักทั้งแค้นแน่นจิต พระนักสิทธ์ปิ้มเลือดตาไหล
มันคบชู้ดูดู๋ไม่กลัวภัย เสียแรงรักใคร่แต่เดิมมา
อันว่ากุมารทั้งคู่ ถึงกูจะเลี้ยงรักษา
ถ้าลูกชู้ก็ดูเวทนา โลกาจะพลอยอัประมาณ
คิดแล้วยอกรขึ้นประณต พระดาบสตั้งสัตย์อธิษฐาน
เดชะข้าได้บำเพ็ญฌาน ขอให้บันดาลประจักษ์ตา
แม้นว่าสามเจ้านี้เป็นเนื้อ เชื้อสายโลหิตแห่งข้า
จะทิ้งออกไปกลางคงคา จงว่ายกลับมาทันใด
แม้นว่าเป็นลูกชายอื่น อย่าได้ว่ายคืนเข้ามาได้
จงเป็นสวาวานรไพร เสี่ยงแล้วขว้างไปทันที ฯ
๏ แต่นางสวาหะผู้ธิดา กลับว่ายมาหาพระฤๅษี
สองกุมารนั้นข้ามวารี เป็นกระบี่เข้ายังพนาลัย
พระโคดมครั้นเห็นประจักษ์ตา ก็สิ้นความกังขาไม่สงสัย
อุ้มองค์พระธิดายาใจ กลับไปยังบรรณศาลา ฯ
๏ ครั้นมาถึงคันธกุฎี พระมุนีกริ้วโกรธแล้วร้องว่า
เหวยเหวยดูก่อนอีอัจนา เหตุใดมาเป็นดั่งนี้
คบชู้สู่สมภิรมย์รัก ทําการทรลักษณ์บัดสี
ดั่งหญิงชั่วช้ากาลี ให้อินทรีย์ของมึงเป็นศิลา
แม้นว่านารายณ์อวตาร มาสังหารเผ่าพาลยักษา
ในทวีปพิชัยลงกา เอาแผ่นผานี้จองถนนไป
ให้มึงจมอยู่ในสมุทร อย่าได้รู้ผุดขึ้นมาได้
ตามคำของกูที่สาปไว้ ให้สาแก่ใจอีกาลี ฯ
๏ เมื่อนั้น นางอัจนาโฉมศรี
ตกใจดั่งต้องอสุนี โศกีแล้วว่าแก่ธิดา
เสียแรงอุ้มท้องครองครรภ์ ทุกวันบำรุงรักษา
ไม่รู้จักคุณกูเลี้ยงมา ผลาญชีวาแม่ให้บรรลัย
มึงเป็นลูกเกิดในอุทร ควรหรือเป็นหนอนบ่อนไส้
ตัวกูนี้ต้องสาปไป ฝ่ายมึงให้ได้ทรมาน
จงไปอ้าปากยืนตีนเดียว เหนี่ยวกินลมอยู่ในไพรสาณฑ์
ยังเชิงขอบเขาจักรวาล ตามคำสาบานของกูนี้
ต่อมึงมีลูกเป็นวานร ฤทธิรอนเลิศล้ำกระบี่ศรี
จึ่งพ้นสาปสิ้นบาปอัปรีย์ ว่าแล้วไปเป็นศีลา ฯ
๏ เมื่อนั้น นวลนางสวาหะเสน่หา
จึ่งบังคมลาพระบิดา กันแสงโศกาแล้วเดินไป ฯ
๏ ถึงป่าอ้าปากยืนตีนเดียว มือเหนี่ยวกิ่งพฤกษาใหญ่
ตามคำมารดาสาปไว้ อยู่ในจักรวาลคีรี ฯ
๏ มาจะกล่าวบทไป ถึงท้าวหัสนัยน์เรืองศรี
ทั้งองค์พระอาทิตย์ฤทธี เห็นพระมุนีสาปโอรส
เป็นวานรอยู่ริมคงคา ทนทุกข์เวทนาแสนสาหส
เสียศักดิ์เสียศรีเสียยศ ทศทิศจะเย้ยไยไพ
จำกูจะไปยังปัถพี สร้างราชธานีขึ้นให้
จะเสกสองโอรสยศไกร ครองไอศวรรยาในธาตรี
ทั้งจะได้คอยท่าพระอวตาร คุมทหารล้างเหล่ายักษี
คิดแล้วชวนกันจรลี ลงไปยังที่พนาวัน ฯ
๏ ครั้นถึงจึงอุ้มลูกรัก เชยพักตร์ภิรมย์ชมขวัญ
เจ้าผู้สุริย์วงศ์พงศ์พันธุ์ จะสร้างสรรค์ให้อยู่สำราญ
แล้วองค์อินทราพระอาทิตย์ จึ่งพินิจพิศดูถิ่นฐาน
ครั้นได้ชัยภูมิโอฬาร ก็ตั้งเขตปราการพารา ฯ
๏ อันปราสาทแก้วทั้งสามองค์ สูงระหงยอดเยี่ยมพระเวหา
ดั่งเวไชยันต์ในชั้นฟ้า ลอยมาตั้งเหนือปัถพี
วังหนึ่งนั้นมีปราสาท ที่พญาอุปราชเรืองศรี
ล้วนแก้วเจ็ดประการรูจี ดั่งบุษบกมณีโอฬาร
จึ่งนิมิตนักสนมกรมใน งามวิไลเยาวยอดสงสาร
แล้วอ่านมนตราชัยชาญ เรียกเทพบริวารลิงไพร ฯ
๏ ตั้งเป็นเสนาสามนต์ รี้พลทวยหาญน้อยใหญ่
ให้ตรวจตรารักษากรุงไกร นอกในพื้นพวกพานรินทร์
แล้วขนานนามราชธานี ชื่อว่าบุรีขีดขิน
อันกุมารโอรสพระอินทร์ ชันษาขุนกบินทร์นามจันทร์
ชื่อกากาศพิริยจุลจักร ปิ่นปักนคเรศรังสรรค์
ฝ่ายว่าลูกพระสุริยัน ให้นามนั้นสุครีพอนุชา
เป็นพญามหาอุปราช รองบาทบรมเชษฐา
จึ่งสอนพระเวทวิทยา พิธีมนตราครบครัน
แล้วอวยพระพรชัยศรี จงเรืองฤทธีแข็งขัน
เสร็จแล้วทั้งสองเทวัญ เหาะไปชั้นฟ้าดุษฎี ฯ
๏ เมื่อนั้น องค์พญากากาศเรืองศรี
เสวยสุขอยู่ทุกราตรี ด้วยสนมนารีกํานัลใน
อันเสนาวานรทวยหาญ พ้นที่จะนับประมาณมิได้
ล้วนมีกำลังฤทธิไกร ห้าวหาญชาญชัยในสงคราม
โยธาวานรแต่ละตน ฤทธิรณชํานาญชาญสนาม
ย่อมล้วนเลื่องชื่อลือนาม เข็ดขามคร้ามครั่นทั้งธาตรี
บำรุงไพร่ฟ้าประชากร ถาวรเป็นสุขเกษมศรี
อันสองพระองค์ทรงธรณี ขึ้นเฝ้าพระศุลีเรืองชัย
พระเชษฐารักองค์อนุชา ดั่งดวงนัยนาก็ว่าได้
สององค์บำรุงกรุงไกร ไม่มีฉันทาราคี ฯ
๏ มาจะกล่าวบทไป ถึงท้าวมหาชมพูเรืองศรี
เป็นจุลจักรเลิศล้ำธรณี ผ่านบุรีชมพูนครา
ท้าวมีมเหสีดวงสมร ชื่อนางแก้วอุดรเสน่หา
ทรงโฉมประโลมโลกา ดั่งนางในชั้นฟ้าโสฬส
เป็นชาวอุดรกาโร โสภาเอี่ยมองค์อลงกต
ไร้ราชบุตรีแลโอรส มีแต่สนมยศบริวาร
อันขุนพลแก้วซึ่งใช้ชิด ฤทธาสามารถอาจหาญ
รี้พลรณยุทธ์โรมราญ ล้วนกระบี่ผู้ชาญฤทธา
องค์พระสยมภูวญาณ ประทานลูกพระกาลแกล้วกล้า
ชื่อนิลพัทอันศักดา ให้มาเป็นหลานร่วมใจ
พระองค์ทรงศักดาวราฤทธิ์ ทศทิศคร้ามครั่นหวั่นไหว
มิได้อภิวันท์ผู้ใด ทั่วทั้งไตรภพจบโลกา
บังคมแต่นารายณ์ฤทธิรงค์ กับองค์อิศวรนาถา
ท้าวเสด็จขึ้นเฝ้าพระอิศรา ยังมหาไกรลาสคีรี
เป็นสหายกับพญากากาศ อันครองราชย์ขีดขินบุรีศรี
ร่วมทุกข์ร่วมสุขร่วมชีวี มีความสัตย์ซื่อต่อกัน
ไปมาเยี่ยมเยียนเป็นนิจ ไม่คิดรังเกียจเดียดฉันท์
สองกรุงร่วมแผ่นสุวรรณ ส่งบรรณาการไปมา ฯ
๏ มาจะกล่าวบทไป ถึงพระอิศวรนาถา
แจ้งว่านวลนางอัจนา โกรธาสาปราชบุตรีไป
ให้ยืนตีนเดียวเหนี่ยวกินลม ยอดพนมจักรวาลเนินไศล
กูจะให้มีบุตรวุฒิไกร จะได้เป็นทหารพระจักรา ฯ
๏ คิดแล้วจึงแบ่งกำลัง สั่งองค์พระพายแกล้วกล้า
เอาเทพอาวุธอันศักดา ทั้งกำลังกายาของเรานี้
ไปซัดเข้าปากสวาหะ จะเกิดบุตรเป็นกระบี่ศรี
อันคทาเพชรเรืองฤทธี มีอานุภาพเกรียงไกร
ให้เป็นสันหลังตลอดหาง จึ่งจะเดินทางอากาศได้
อันตรีเพชรสุรกานต์ชาญชัย ให้เป็นกายกรบาทา
จักรแก้วอันเรืองฤทธิรอน เป็นเศียรวานรแกล้วกล้า
อาวุธทั้งสามศักดา มหิมาประกอบเป็นอินทรีย์
มาตรแม้นจะล้างศัตรู ทั้งหมู่อสุรศักดิ์ยักษี
ให้ชักเอาตรีเพชรฤทธี ที่อกกระบี่ออกราญรอน
แล้วดูป้องกันอันตราย อย่าให้ใครกล้ำกรายดวงสมร
ตัวท่านนั้นเป็นบิดร วานรในครรภ์นางเทวี ฯ
๏ เมื่อนั้น พระพายฤทธิรงค์เรืองศรี
รับเอากำลังพระศุลี ทั้งตรีเทพอาวุธบังคมลา
ออกมาทรงม้าพลาหก เผ่นผงกผกผาดพระเวหา
ดั้นหมอกออกกลีบเมฆา มายังสวาหะด้วยฤทธี ฯ
๏ ครั้นถึงเอาเทพอาวุธ ทั้งสามฤทธิรุทรเรืองศรี
ทิ้งเข้าไปในปากนางเทวี ตามมีเทวราชโองการ
จึ่งบอกว่าองค์พระศุลี ประสาทบุตรฤทธีห้าวหาญ
ให้เราป้องกันภัยพาล บริบาลรักษานางเทวี ฯ
๏ เมื่อนั้น นวลนางสวาหะโฉมศรี
ตั้งแต่พระพายฤทธี เอาอาวุธพระศุลีลงมา
ทิ้งเข้าในปากโฉมยง ก็ทรงครรภ์เกินทศมาสา
ถ้วนสามสิบเดือนโดยตรา กัลยาอยู่สุขสำราญ ฯ
๏ ครั้นได้ศุภฤกษ์ยามดี พระรวีหมดเมฆแสงฉาน
ปีขาลเดือนสามวันอังคาร เยาวมาลย์ก็ประสูติโอรส
เป็นวานรผู้เผ่นออกทางโอษฐ์ เผือกผ่องไพโรจน์ทั้งกายหมด
ใหญ่เท่าชันษาได้โสฬส อลงกตดั่งดวงศศิธร ฯ
๏ บัดนั้น วายุบุตรวุฒิไกรดั่งไกรสร
ครั้นออกจากครรภ์มารดร ก็เหาะขึ้นอัมพรด้วยฤทธา ฯ
๏ ลอยอยู่ตรงพักตร์พระชนนี รัศมีโชติช่วงในเวหา
มีกุณฑลขนเพชรอลงการ์ เขี้ยวแก้วแววฟ้ามาลัย
หาวเป็นดาวเดือนรวีวร แปดกรสี่หน้าสูงใหญ่
สำแดงแผลงฤทธิ์เกรียงไกร แล้วลงมาไหว้พระมารดา
ทั้งองค์พระพายเรืองเดช สำคัญว่าบิตุเรศนาถา
ก็เข้าอิงแอบแนบกายา วานรชื่นชมยินดี ฯ
๏ เมื่อนั้น พระพายเทวัญเรืองศรี
เห็นวานรสำแดงฤทธี สนั่นทั้งธาตรีอัมพร
จึ่งให้นามตามเทวโองการ ชื่อหนุมานชาญสมร
แบ่งทั้งกำลังฤทธิรอน ให้แก่วานรโอรส
แล้วจึ่งอำนวยอวยชัย จงเรืองฤทธิไกรดังไฟกรด
ให้เลื่องชื่อลือนามขามยศ ทศทิศอย่ารอต่อกร ฯ
๏ เมื่อนั้น นวลนางสวาหะดวงสมร
เห็นบุตรนั้นเป็นวานร ฤทธิรอนดั่งองค์พระสุริยัน
มีใจใสโสมนัสสา พ้นคำมารดาสาปสรรค์
จึ่งอุ้มลูกยาวิลาวัณย์ ให้เสวยซึ่งถันธารา
กอดจูบลูบทั่วอินทรีย์ ดวงชีวีแม่สุดเสน่หา
สงสารที่เจ้าเกิดมา อนาถาไร้ญาติเข็ญใจ
ทั้งแม่ลูกก็มิได้เลี้ยงกัน สารพันไม่มีสิ่งใดให้
มิหนำจะซ้ำจากไป อาลัยเป็นพ้นพันทวี
จงฝากกายพระพายเทเวศร์ ซึ่งเป็นบิตุเรศเรืองศรี
อันกุณฑลขนเพชรเขี้ยวมณี ที่มีในกายของลูกรัก
ถ้าว่าผู้ใดมาทักทาย ท่านนั้นนารายณ์ทรงจักร
อวตารลงมาผลาญยักษ์ เจ้าจงสามิภักดิ์กับบาทา ฯ
๏ บัดนั้น หนุมานชาญชัยใจกล้า
รับพรพระพายบิดา ด้วยโสมนัสสาพันทวี
จำทั้งคำสั่งพระมารดร ยอกรประณตบทศรี
ลาองค์บิตุเรศชนนี ขุนกระบี่ก็เหาะระเห็จไป ฯ
๏ เที่ยวคะนองลองฤทธิ์บนอากาศ องอาจหาเกรงผู้ใดไม่
เห็นสวนพระอุมาอรไท ดีใจก็ตรงเข้ามา ฯ
๏ เที่ยวถอนพฤษาผลาผล โน้มต้นเก็บลูกเป็นภักษา
หักโค่นเกลื่อนกลาดดาษดา วานรทําเล่นประสาใจ ฯ
๏ เมื่อนั้น นางอุมาผู้ยอดพิสมัย
เสด็จอยู่กับหมู่อนงค์ใน แลไปก็เห็นวานร
ตัวน้อยกระจ้อยกระจิริด ขาวขจิตแลเลื่อมประภัสสร
โกรธาดั่งหนึ่งไฟฟอน บังอรตวาดด้วยวาจา
เหม่เหม่ดูดู๋ไอ้จังไร เป็นไฉนมาหักพฤกษา
ของกูผู้อัครชายา องค์เจ้าโลกาทรงญาณ
ให้กําลังเอ็งน้อยถอยกึ่ง สมน้ำหน้ามึงที่อวดหาญ
ตามคำกูสาปสาบาน ไอ้ชาติเดียรฉานอัปรีย์ ฯ
๏ บัดนั้น หนุมานผู้ชาญชัยศรี
ตกใจเพียงสิ้นชีวี ชุลีกรสนองพระบัญชา
อันตัวของข้านี้เฉาโฉด โทษถึงสิ้นชีพสังขาร์
ไม่รู้ว่าสวนเทพมารดา สำคัญว่าป่าก็ดีใจ
เห็นลูกไม้สุกก็เก็บกิน จะดูหมิ่นพระองค์ก็หาไม่
ซึ่งตัวข้าทำประมาทไป พระแม่จงได้ปรานี ฯ
๏ เมื่อนั้น องค์พระอุมาโฉมศรี
จึ่งมีเทวราชวาที ว่าเหวยกระบี่ผู้ศักดา
อันคำของกูประกาศิต ดั่งเหล็กเพชรลิขิตแผ่นผา
ไม่รู้ที่จะคืนวาจา แต่ว่าจะให้ผ่อนไป
เมื่อใดพระทรงบัลลังก์นาค เสด็จจากเกษียรสมุทรใหญ่
มาเป็นพระรามเรืองชัย ได้ลูบหลังจนหางวานร
จึ่งให้พ้นคำกูสาปสรร กำลังนั้นคงคืนดั่งก่อน
เอ็งอย่าทุกขาอาวรณ์ วานรจงเป็นสวัสดี ฯ
๏ บัดนั้น หนุมานผู้ชาญชัยศรี
ต้องสาปพระอุมาเทวี ขุนกระบี่ก็กลับลงมา ฯ
๏ เที่ยวไปในป่าหิมพานต์ ทุกถ้ำธารชะโงกโตรกผา
เห็นรุกขชาติสะอาดตา ผลาผลดกดาษกลาดไป
จึงปีนป่ายร่ายเก็บกิ่งน้อย ห้อยโหนโจนหักกิ่งใหญ่
ห่มเล่นเต้นตามสบายใจ ที่ในหิมวาพนาลี ฯ
๏ มาจะกล่าวบทไป ถึงองค์พระพายเรืองศรี
เสด็จยังวิมานรัตน์มณี มีจิตคิดถึงหนุมาน
จำกูจะพาขึ้นไปเฝ้า พระเป็นเจ้าสามภพจบสถาน
คิดแล้วทรงม้าเหาะทะยาน ไปยังหิมพานต์ด้วยฤทธี ฯ
๏ ครั้นถึงจึ่งเรียกลูกรัก เชยพักตร์ลูบหลังกระบี่ศรี
พ่อจะพาไปเฝ้าพระศุลี ยังคีรีไกรลาสบรรพตา ฯ
๏ บัดนั้น คำแหงหนุมานหาญกล้า
น้อมเศียรสนองพระบัญชา ตามพระบิดาจะปรานี ฯ
๏ เมื่อนั้น พระพายเทวัญเรืองศรี
จึ่งพาหนุมานผู้ฤทธี เหาะไปยังที่วิมานฟ้า ฯ
๏ ครั้นถึงจึ่งประณตบทบงสุ์ ทูลองค์พระอิศวรนาถา
ว่าลูกนางสวาหะกัลยา ชื่อว่าหนุมานชาญฉกรรจ์ ฯ
๏ เมื่อนั้น พระอิศวรบรมรังสรรค์
ได้ฟังพระพายเทวัญ ทรงธรรม์ก็ทอดทัศนา
เห็นวานรน้อยเผือกผู้ ดูกำลังท่วงทีแกล้วกล้า
ควรเป็นทหารพระจักรา ผ่านฟ้าชื่นชมยินดี
จึงบอกคาถามหามนต์ แปลงกายหายตนกระบี่ศรี
ทั้งจังงังคงทนอินทรีย์ แล้วมีพจนารถอวยพร
ให้อายุยืนชั่วกัลปา มีเดชศักดาดั่งไกรสร
ถึงศัตรูจะประหารราญรอน วานรตายแล้วจงเป็นมา ฯ
๏ บัดนั้น หนุมานฤทธิไกรใจกล้า
รับพรเรียนเวทวิทยา ของพระอิศราเรืองชัย
ชำนาญในการประกอบฤทธิ์ ตบะกิจพิธีก็จำได้
เฝ้าแหนสนิทติดพันไป ในใต้เบื้องบาทพระศุลี ฯ
๏ เมื่อนั้น พระสยมภูวนาถเรืองศรี
เห็นวานรชํานาญฤทธี จึงมีเทวราชโองการ
อันพญากากาศลูกอินทร์ กับกบินทร์สุครีพใจหาญ
เป็นน้องสวาหะนงคราญ ซึ่งเป็นมารดาของพานร
ครองกรุงขีดขินนคเรศ เรืองเดชโลกาไหวกระฉ่อน
ไร้บุตรนัดดาฤทธิรอน ไม่มีผู้ต่างกรต่างตา
จะให้ท่านกับชมพูพาน อันปรีชาชาญหาญกล้า
ไปอยู่ขีดขินพารา ด้วยพญากากาศผู้ฤทธี
แล้วมีบัญชาประกาศิต สั่งจิตุบทเรืองศรี
ไปหาเจ้าขีดขินธานี ให้ขุนกระบี่รีบขึ้นมา ฯ
๏ บัดนั้น จิตุบทเทวัญแกล้วกล้า
รับสั่งถวายบังคมลา ก็เหาะตรงมาด้วยฤทธี ฯ
๏ ครั้นถึงลอยอยู่ในอัมพร ตรงหน้าบัญชรชัยศรี
ร้องว่าดูก่อนเจ้าธานี องค์พระศุลีให้หาไป ฯ
๏ เมื่อนั้น ลูกอินทร์ผู้มีอัชฌาสัย
ได้แจ้งรับสั่งเจ้าภพไตร ดีใจก็ชวนอนุชา
สององค์ทรงเครื่องเสร็จสรรพ กรจับตรีเพชรคมกล้า
ถีบทะยานผ่านขึ้นบนเมฆา เหาะมาไกรลาสคีรี ฯ
๏ ครั้นถึงจึงประณตบทบาท พระสยมภูวนาถเรืองศรี
กลางหมู่เทวานาคี ขุนกระบี่คอยฟังพระบัญชา
๏ เมื่อนั้น พระอิศวรบรมนาถา
เห็นสองพานรขึ้นมา มีความปรีดาแล้วตรัสไป
ดูกรลูกอมรินทรา รู้จักนัดดาหรือหาไม่
บุตรนางสวาหะทรามวัย พระพายฤทธิไกรเป็นบิดร
มีนามชื่อว่าหนุมาน องอาจกล้าหาญดั่งไกรสร
ตัวท่านเป็นเจ้าพระนคร วานรไร้บุตรนัดดา
อันชมพูพานฤทธิรงค์ ก็อาจองเข้มแข็งแกล้วกล้า
เราชุบด้วยเหื่อไคลได้ใช้มา สรรพยาวิเศษก็เข้าใจ
เมื่อนารายณ์อวตารไปผลาญยักษ์ ถ้าเสียทีจักได้แก้ไข
จะให้เป็นโอรสยศไกร จงพาไปกับราชนัดดา ฯ
๏ ตรัสแล้วจึงเรียกหนุมาน กับชมพูพานออกมาหา
ทั้งสองจงฝากกายา ไปกว่าจะสิ้นชีวี ฯ
๏ เมื่อนั้น ชมพูพานหนุมานเรืองศรี
ฟังเทวบัญชาพระศุลี ยินดีก็คลานออกมา
น้อมเศียรลงถวายอภิวาทน์ แทบบาทพระอิศวรนาถา
บังคมเจ้าขีดขินพารา ทั้งพญาสุครีพฤทธี ฯ
๏ เมื่อนั้น ลูกท้าวหัสนัยน์เรืองศรี
กับองค์อนุชาธิบดี เห็นสองกระบี่บังคมคัล
ต่างองค์ลูบหลังลูบหน้า ปรีดาภิรมย์ชมขวัญ
หาไม่ไม่รู้จักกัน เจ้าผู้วงศ์เทวัญอันศักดา
ว่าแล้วก็น้อมเศียรเกล้า ทูลเจ้าสามภพนาถา
ซึ่งพระองค์ทรงพระเมตตา แก่ข้าผู้พงศ์พานรินทร์
จะพรรณนาคุณพระเป็นเจ้า ตายแล้วเกิดเล่าก็ไม่สิ้น
จะปรากฏพระยศชั่วฟ้าดิน ในชมพูขีดขินธานี
ทูลแล้วทั้งสี่วานร ประนมกรเหนือเกล้าเกศี
ลาพระอิศโรโมลี เหาะมาบุรีด้วยฤทธา ฯ
๏ ครั้นถึงจึงสถิตเหนืออาสน์ พร้อมเสนามาตย์ซ้ายขวา
จึ่งประทานเครื่องทรงอลงการ์ ทั้งปราสาทรัตนาอำไพ
อีกนางสนมกํานัล สารพันจัดแจงแต่งให้
แก่โอรสนัดดายาใจ สิ่งใดมิให้อนาทร ฯ
๏ บัดนั้น กำแหงหนุมานชาญสมร
อยู่ชมพูขีดขินพระนคร สถาวรเป็นสุขทุกเวลา
จงรักภักดีสุจริต มิได้คิดฉันทาโทสา
ขึ้นเฝ้าเช้าเย็นอัตรา เป็นที่วางตาวางใจ
อันราชกิจไม่เกียจคร้าน ทั่วทุกพนักงานเอาใจใส่
เป็นสุขสนุกทั้งเวียงชัย ไพร่ฟ้าเกษมเปรมปรีดิ์ ฯ
๏ มาจะกล่าวบทไป ถึงฝูงเทวาทุกราศี
ครั้นยามวสันต์ก็ยินดี เป็นที่สนุกสำราญ
ชวนกันออกเล่นนักขัตฤกษ์ เอิกเกริกทั่วเทวสถาน
ประชุมพร้อมเพรียงกันทุกพิมาน เล่นการมโหรสพเป็นโกลา ฯ
๏ จึงจับระบำรำร่าย ทอดกรกรีดกรายทั้งซ้ายขวา
รำเรียงเคียงชิดเข้ามา เลียมลอดสอดคว้าทุกนาง
แล้วกลับร่ายรำทำที แทรกเปลี่ยนเสียดสีมิให้ห่าง
ยั่วเย้าเคล้าคลอกั้นกาง พลางแนมแกมกลปนมา
ฉวยฉุดยุดนางเบื้องซ้าย ย้ายเป็นหยอกนางข้างขวา
รื่นเริงบันเทิงทุกเทวา ด้วยฝูงนางฟ้าวิลาวัณย์ ฯ
๏ เมื่อนั้น นางเทพธิดาสาวสวรรค์
รำรอล่อไว้ไม่ติดพัน เกษมสันต์ชําเลืองแลไป
ครั้นเทวัญเข้าชิดก็บิดหนี ร่ายรำทำทีมิให้ใกล้
หลีกเลี้ยวตีวงเวียนไป นัยน์เนตรชม้อยคอยที
ครั้นเทพบุตรฉุดคร่า นางฟ้าป้องปัดสลัดหนี
แสนสนุกสุขเกษมเปรมปรีดิ์ ทุกเทพนารีเทวา ฯ
๏ เมื่อนั้น ฝ่ายพระอรชุนแกล้วกล้า
แจ้งว่าเทพบุตรนางฟ้า ชวนกันมาเล่นก็ยินดี
อ่าองค์ทรงเครื่องอาภรณ์ กรจับพระขรรค์เรืองศรี
ออกจากวิมานรัตน์มณี เหาะมาที่ประชุมเทวัญ ฯ
๏ เที่ยวดูฝูงเทพเทวา กับหมู่นางฟ้าในสรวงสวรรค์
สุขเกษมเปรมใจไปด้วยกัน ที่ในสวรรค์ชั้นฟ้า ฯ
๏ เมื่อนั้น ฝ่ายนางมณีเมขลา
อยู่ในวิมานรัตนา สำหรับรักษาสมุทรไท
เคยไปประชุมด้วยเทวัญ เป็นนิจนิรันดร์หาขาดไม่
ครั้นถึงฤดูกำหนดไว้ อรไทชื่นชมยินดี
จึงแต่งองค์ทรงเครื่องอลงกรณ์ งามงอนจํารัสรัศมี
มือถือดวงแก้วมณี เทวีก็ออกจากวิมาน ฯ
๏ ลงมาจากกลีบเมฆา เล่นด้วยนางฟ้าเกษมศานต์
เรื่อยร้องโอดพันบรรเลงลาน นงคราญรำร่ายไปมา ฯ
๏ มาจะกล่าวบทไป ถึงรามสูรยักษา
อาศัยในกลีบเมฆา เป็นที่ผาสุกสำราญ
มีศรขวานเพชรเป็นอาวุธ ฤทธิรุทรหยาบช้ากล้าหาญ
ทั้งหกสวรรค์ชั้นบาดาล เกรงเดชขุนมารไม่ทานกร
เพื่อนยิ่งอิ่มเอิบกําเริบหนัก ทรงศักดิ์ดั่งหนี่งไกรสร
อ่าองค์ทรงเครื่องอาภรณ์ จับขวานฤทธิรอนแล้วเหาะมา ฯ
๏ รวดเร็วดั่งหนึ่งลมพัด เฉวียนฉวัดไปในเวหา
เยี่ยมออกจากกลีบเมฆา อสุราเห็นแก้วแววไว
ซึ่งนางเมขลาโยนเล่น ยิ่งเห็นยิ่งชอบอัชฌาสัย
ยิ่งพิศยิ่งติดต้องใจ จะใคร่ได้ซึ่งดวงจินดา
หมายเขม้นเข่นเขี้ยวจะราญรอน กรกุมขวานเพชรเงื้อง่า
เผ่นโผนโจนไปในเมฆา ไล่นางเมขลาด้วยฤทธี ฯ
๏ เมื่อนั้น เทวานางฟ้าทุกราศี
แลเห็นรามสูรอสุรี มาไล่ราวีก็ตกใจ
หน้าซีดตัวสั่นขวัญหาย วุ่นวายไม่สมประดีได้
เสียงมี่อื้ออึงคะนึงไป สุราลัยวิ่งพะปะกัน ฯ
๏ นางฟ้าอุ้มจูงเทวบุตร อุตลุดไปทั้งสรวงสวรรค์
อันฉิ่งกรับทับโทนทั้งนั้น สารพันแตกสิ้นไม่สมประดี ฯ
๏ อันเทพบุตรกับนางฟ้า ไม่อาจดูหน้ายักษี
ความกลัวดั่งจะสิ้นชีวี หนีไปยังทิพวิมาน ฯ
๏ บัดนั้น รามสูรฤทธิไกรใจหาญ
เห็นเทวัญนางฟ้ายุพาน วิ่งหนีลนลานวุ่นไป
ยังแต่โฉมนางเมขลา เข้าแอบเมฆากลีบใหญ่
อสุราสำแดงฤทธิไกร โลดโผนโจนไล่ราวี ฯ
๏ เมื่อนั้น นวลนางเมขลามารศรี
เลี้ยวล่อรามสูรอสุรี กรโยนมณีจินดา
ทำทีประหนึ่งจะให้แก้ว กลอกแสงพรายแพร้วบนหัตถา
ครั้นรามสูรไล่เลี้ยวมา กัลยารำล่ออสุรี
นางแกล้งเลี้ยวลัดฉวัดเฉวียน เวียนไปตามจักรราศี
มือหนึ่งชูแก้วมณี ทำทีเยาะเย้ยอสุรา ฯ
๏ บัดนั้น จึ่งรามสูรยักษา
ครั้นแสงแก้วแวววับจับตา อสุรากริ้วโกรธคือไฟ
เหม่เหม่เมขลานารี กูจะล้างชีวีเสียให้ได้
กวัดแกว่งขวานเพชรดั่งเปลวไฟ ก็ขว้างไปด้วยกำลังฤทธิ์ ฯ
๏ มิได้ต้องกายกัลยา ยักษาเดือดดาลทะยานจิต
โลดไล่พัลวันกระชั้นชิด ตามติดคว้าไขว่เยาวมาลย์ ฯ
๏ มาพบพระอรชุนเทเวศร์ เรืองเดชศักดากล้าหาญ
มือถือพระขรรค์สุรกานต์ เหาะผ่านหน้ามาก็ขัดใจ
ขบเขี้ยวเคี้ยวฟันทําอำนาจ ผาดเสียงสนั่นหวั่นไหว
แล้วร้องตวาดประภาษไป ว่าเหวยผู้ใดอหังการ์
นามกรเป็นไฉนจึ่งอาจอง ทะนงใจเหาะทะยานผ่านหน้า
ตัวกูผู้ทรงศักดา ชื่อว่ารามสูรอสุรี
ปราบไปได้ทั่วไตรจักร สุรารักษ์เกรงฤทธิ์ทุกราศี
มึงไม่รู้จักกองอัคคี วันนี้จะม้วยชีวัน ฯ
๏ เมื่อนั้น พระอรชุนฤทธิแรงแข็งขัน
ได้ฟังกริ้วโกรธดังไฟกัลป์ ตัวสั่นร้องตอบวาจา
อันนามกรของเราหรือ ชื่อว่าอรชุนแกล้วกล้า
เหาะมาโดยทางเมฆา ใช่ว่าเหยียบเศียรขุนมาร
อันตัวของมึงนี้เป็นไฉน มาอวดฤทธิไกรกล้าหาญ
กูนี้ก็นับว่าชายชาญ ลือสะท้านทั่วทั้งแดนไตร
ทศกัณฐ์สิบเศียรยี่สิบหัตถ์ กูยังจับมัดเอามาได้
ตัวเอ็งสองมือจะชิงชัย ที่ไหนจะรอดชีวี ฯ
๏ บัดนั้น รามสูรสิทธิศักดิ์ยักษี
ฟังพระอรชุนพาที โกรธดั่งอัคคีไหม้ฟ้า
กรกุมขวานเพชรกวัดแกว่ง ตาแดงเขม้นเข่นฆ่า
สำแดงแผลงฤทธิ์มหึมา ยักษาเข้าไล่รอนราญ ฯ
๏ เมื่อนั้น องค์พระอรชุนใจหาญ
รับรองป้องกันประจัญบาน เผ่นทะยานเข้าต่อกุมภัณฑ์ ฯ
๏ กรซ้ายจับเศียรอสุรา กรขวาเงือดเงื้อพระขรรค์
กลอกกลับสัประยุทธ์พัลวัน เสียงสนั่นครั่นครื้นเมฆา ฯ
๏ บัดนั้น จึ่งรามสูรยักษา
ประจัญกรรอนราญเทวา โจนขึ้นเหยียบบ่าด้วยฤทธี ฯ
๏ ฉวยจับชฎาง่าขวาน จะสังหารด้วยกำลังยักษี
พระอรชุนเรืองฤทธิ์ราวี ก็สลัดอสุรีเสียทัน
แล้วโจนขึ้นเหยียบไหล่ยักษา กรขวาก็ฟาดด้วยพระขรรค์
รามสูรรับรองป้องกัน แล้วหันสลัดกระเด็นไป
พระอรชุนก็พลัดจากบ่า ยักษาจับบาททั้งสองได้
ฟาดเข้ากับเหลี่ยมเมรุไกร หวั่นไหวทั้งไตรโลกา ฯ
๏ อันเขาพระสุเมรุก็เอนทรุด ด้วยฤทธิรุทรแกล้วกล้า
องค์พระอรชุนเทวา ก็ม้วยมรณาทันที ฯ
๏ ครั้นว่าชนะแก่สงคราม มีความชื่นชมเกษมศรี
แกว่งขวานปานแสงอสุนี เหาะไปที่อยู่ด้วยว่องไว ฯ
๏ เมื่อนั้น พระจอมไกรลาสเขาใหญ่
เห็นพระเมรุเอนเอียงลงไป ตกใจตะลึงทั้งกายา ฯ
๏ จึ่งมีบัญชาประกาศิต ส่งจิตุบทแกล้วกล้า
จงป่าวฝูงเทพเทวา คนธรรพ์ครุฑานาคินทร์
กับสองพญาพานร ซึ่งผ่านนครขีดขิน
ทั้งนักสิทธ์วิทยาอสุรินทร์ บอกมาให้สิ้นทั้งธาตรี ฯ
๏ บัดนั้น จิตุบทเทวัญเรืองศรี
ก้มเกล้ารับสั่งพระศุลี สำแดงฤทธีแล้วเหาะไป ฯ
๏ ป่าวร้องทั่วสวรรค์ชั้นฟ้า พสุธาบาดาลต่ำใต้
ทั้งกรุงขีดขินเวียงชัย ตามในบัญชาพระศุลี ฯ
๏ เมื่อนั้น เทวัญทุกชั้นราศี
นักสิทธ์วิทยานาคี อันมีในขอบจักรวาล
ทั้งพญากากาศศักดา สุครีพอนุชาใจหาญ
ต่างองค์ระเห็จเหาะทะยาน ไปสถานไกรลาสคีรี ฯ
ครั้นถึงก็ชวนกันขึ้นเฝ้า พระเป็นเจ้าสามภพเรืองศรี
น้อมเศียรถวายอัญชุลี ด้วยความยินดีปรีดา ฯ
๏ เมื่อนั้น พระศุลีตรีภพนาถา
ครั้นเห็นเทวบุตรครุฑา ถ้วนหน้ามาพร้อมประชุมกัน
ทั้งพญาพานรลูกอินทร์ ขุนกบินทร์บุตรพระสุริย์ฉัน
จึงเสด็จย่างเยื้องจรจรัล เทวาทั้งนั้นก็ตามไป ฯ
๏ ครั้นถึงให้เอานาคฟั่น เป็นพวนพันยอดพระเมรุใหญ่
นักสิทธ์วิทยาสุราลัย ให้เข้ายุดนาคพร้อมกัน
ครั้นได้ศุภฤกษ์สวัสดี โกสีย์เป่าสังข์บันลือลั่น
เทวาชักฉุดพัลวัน โห่สนั่นกึกก้องทั้งแดนไตร ฯ
๏ อันพระสุเมรุที่เอนทรุด จะลากฉุดเท่าไรก็ไม่ไหว
ฦาสิทธิ์วิทยาสุราลัย อ่อนใจสิ้นกำลังกายา ฯ
๏ บัดนั้น สุครีพฤทธิแรงแข็งกล้า
เห็นพระสุเมรุไม่คืนตรงมา ก้มเกล้าวันทาแล้วทูลไป
อันพระสุเมรุซึ่งเอนทรุด ข้าจะอาสาฉุดขึ้นให้ได้
พระองค์ผู้ทรงภพไตร อย่าร้อนใต้เบื้องบาทา
ทูลแล้วลูกพระทินกร ผู้มีฤทธิรอนแกล้วกล้า
เร่งให้เทพบุตรครุฑา ฉุดพวนนาคากระชากไป
จึ่งเอานิ้วชี้นั้นจี้ลง ตรงสะดือนาคาพวนใหญ่
สะดุ้งพดขนดเข้าทันใด พระเมรุก็ไหวเขยื้อนมา ฯ
๏ เมื่อนั้น ลูกท้าวมัฆวานหาญกล้า
เห็นพระเมรุเขยื้อนเคลื่อนคลา ด้วยปรีชาสุครีพชาญฉกรรจ์
มีความชื่นชมโสมนัส ดั่งได้สมบัติในสรวงสวรรค์
สำแดงแผลงฤทธิ์ยืนยัน เข้าดันด้วยบ่าพานร ฯ
๏ อันเขาพระเมรุคีรี ก็ตรงคงที่เหมือนดั่งก่อน
บรรดาฝูงเทพนิกร โห่สะท้อนสะเทือนโลกา ฯ
๏ เมื่อนั้น เทวินทร์อินทร์พรหมพร้อมหน้า
คนธรรพ์คนธรรพครุฑา ฦาสิทธิ์วิทยาทั้งแดนไตร
เห็นเขาพระสุเมรุซึ่งเอนลง คืนตรงขี้นดั่งเก่าได้
ต่างสำรวลสรวลสันต์สบายใจ ก็เข้าไปบังคมพระศุลี ฯ
๏ เมื่อนั้น พระสยมภูวนาถเรืองศรี
แสนโสมนัสยินดี จึงมีเทวราชโองการ
ประกาศิตสรรเสริญปรีชา ลูกพระสุริยาใจหาญ
ตัวท่านแกล้วกล้าปรีชาญ ควรสถานอุปราชพานรินทร์
อันพญากากาศกระบี่ศรี ไม่เสียทีเป็นเจ้าขีดขิน
ไว้ยศปรากฏในแผ่นดิน จงภิญโญภาพสถาวร ฯ
๏ เมื่อนั้น จึ่งสองพานรินทร์ชาญสมร
คนธรรพ์ครุฑาวิชาธร ฝูงเทพนิกรทั้งแดนไตร
ต่างองค์ถวายบังคมลา องค์พระอิศราเป็นใหญ่
เหาะระเห็จเตร็ดฟ้าด้วยว่องไว กลับไปที่อยู่ภิรมยา ฯ
๏ เมื่อนั้น พระสยมภูวนาถนาถา
ครั้นเสร็จการพระเมรุก็กลับมา ยังมหาไกรลาสคีรี ฯ
๏ เมื่อนั้น พญากากาศเรืองศรี
ครั้นแสงทองส่องฟ้าธาตรี ก็เข้าที่สระสรงคงคา
แต่งองค์ทรงเครื่องอาภรณ์ กรจับพระขรรค์คมกล้า
เหาะทะยานผ่านขึ้นยังเมฆา ไปมหาไกรลาสคีรี ฯ
๏ ครั้นถึงสถานเทวราช ยอกรอภิวาทเหนือเกศี
องค์พระอิศโรโมลี อยู่ที่ท่ามกลางเทวา ฯ
๏ เมื่อนั้น พระอิศวรบรมนาถา
เห็นพญากากาศขึ้นมา มีความปรีดาแล้วตรัสไป
ดูก่อนลูกอินทร์ผู้องอาจ พี่น้องฉลาดทำการใหญ่
ความชอบล้ำลบภพไตร จะปูนบำเหน็จในบัดนี้
อันองค์พญากากาศ ชื่อพาลีธิราชเรืองศรี
ประทานทั้งตรีเพชรฤทธี แม้นมีไพรีมาต่อกร
ให้แพ้ท่านผู้วงศ์สุรารักษ์ ดั่งพยัคฆ์สู้พญาไกรสร
กำลังน้อยถอยจากฤทธิรอน ไปเพิ่มแรงวานรอีกกึ่งกาย
แล้วเอาผอบแก้วแววฟ้า ใส่นางดาราโฉมฉาย
เราฝากไปให้แก่น้องชาย อันสืบสายสุริย์วงศ์กันมา ฯ
๏ เมื่อนั้น องค์พระนารายณ์นาถา
ยอกรสนองพระบัญชา ผ่านฟ้าจะฝากนางไป
ให้แก่สุครีพกระบี่ศรี ข้านี้หาเห็นด้วยไม่
ดั่งหนึ่งภุมรากับมาลัย ย่อมเป็นวิสัยแต่ไรมา
อันธรรมชาติแมลงภู่ อยู่ใกล้เรณูบุปผา
หรือจะไม่คลึงรสบุษบา จะฝากไข่แก่กาก็ผิดไป
แล้วพญาสุครีพอนุชา จะไม่ได้ดาราพิสมัย
พระองค์มงกุฎสุราลัย ภูวไนยจงถวิลจินดา ฯ
๏ เมื่อนั้น พญาพาลีใจกล้า
ฟังพระนารายณ์กล่าววาจา ก้มเกล้าวันทาแล้วทูลไป
ซึ่งพระองค์ผู้ทรงฤทธา มีความกังขาสงสัย
จะขอถวายสัตย์สาบานไว้ ในใต้เบื้องบาทเจ้าโลกา
แม้นข้ามิให้แก่น้อง เอาไว้ร่วมห้องเสน่หา
ขอให้ศรศักดิ์พระจักรา ผลาญชีวิตข้าวานร ฯ
๏ เมื่อนั้น พระปิ่นไกรลาสสิงขร
ทั้งองค์พระนารายณ์สี่กร ภูธรได้ฟังพาลี
ถวายความสัตย์ถึงชีวิต พระทรงฤทธิ์ทั้งสองเกษมศรี
จึงส่งผอบแก้วมณี ให้แก่กระบี่ฤทธิไกร ฯ
๏ เมื่อนั้น พาลีผู้มีอัชฌาสัย
ก้มเกล้ารับผอบอำไพ เหาะไปขีดขินธานี ฯ
๏ ครั้นถึงจึงขึ้นบนแท่นแก้ว เปิดผอบเพริศแพร้วแสงศรี
เห็นโฉมดาราเทวี งามล้ำนารีในเมืองอินทร์ ฯ
๏ พิศพักตร์พักตร์ผ่องดั่งดวงจันทร์ พิศขนงดั่งคันธนูศิลป์
พิศเนตรดั่งเนตรมฤคิน พิศทนต์ดั่งนิลเรียบราย
พิศโอษฐ์โอษฐ์เอี่ยมดั่งจะแย้ม พิศนาสิกแฉล้มเฉิดฉาย
พิศปรางดั่งปรางทองพราย พิศกรรณกรรณคล้ายบุษบง
พิศถันดั่งดวงปทุมมาศ พิศคอวิลาสดั่งคอหงส์
พิศกรดั่งงวงคชาพงศ์ พิศทรงงามทรงจําเริญตา
ยิ่งพิศยิ่งพิศวาสกลุ้ม ให้คลั่งคลุ้มคลุ้มความเสน่หา
ลืมคิดคิดถึงอนุชา ลืมสัตย์สัจจาที่สาบาน ฯ
๏ เมื่อนั้น นางดาราเยาวยอดสงสาร
ออกจากผอบแก้วสุรกานต์ เยาวมาลย์เห็นพญาพาลี
ให้คิดขวยเขินสะเทินใจ อรไทถอยถดขยดหนี
แล้วประนมก้มเกล้าดุษณี เทวีผินพักตร์ไม่เจรจา ฯ
๏ เจ้าเอยเจ้าพี่ มารศรีเยาวยอดเสน่หา
แสนรักสุดรักวนิดา ดั่งว่าดวงเนตรดวงชีวี
พี่จะตั้งเจ้าไว้ให้เป็นเอก ในเศวกฉัตรเฉลิมศรี
เป็นปิ่นสนมนารี มิให้มีราคีเคืองคาย
ว่าพลางทางถดเข้าชิด จุมพิตพิศวาสโฉมฉาย
สองกรกรลูบโลมกาย สายสวาทจงได้ปรานี ฯ
๏ พระเอยพระองค์ พระจงโปรดเกศเกศี
อะไรมาทําดั่งนี้ ล่วงคําพระศุลีบัญชา
พระจงคืนคิดดูก่อน อย่าอาวรณ์ด้วยความเสน่หา
ตัวน้องนี้สิประทานมา ให้พญาสุครีพฤทธิรอน
จงคิดถึงสัตย์ปฏิญาณ ที่สาบานไว้ต่อพระทรงศร
หนึ่งนางสนมอันอรชร ของภูธรล้วนกัลยาณี ฯ
๏ ดวงเอยดวงสมร เจ้างามงอนจำเริญใจพี่
อันถ้อยคำที่เจ้าร่ำพาที ใช่กี้ใช่การจะเจรจา
แม้นพระเป็นเจ้าจะเจาะจง ประทานองค์เยาวยอดเสน่หา
แก่พญาสุครีพอนุชา จะให้มาดั่งนี้ก็ผิดไป
ตัวพี่มีชอบในเบื้องบาท จึงประสาทเจ้าเป็นบำเหน็จให้
สาวสวรรค์ขวัญฟ้ายาใจ จะพะวงสงสัยไปไยมี
ว่าพลางก็ทางไขว่คว้า อนิจจาเจ้าไม่เห็นอกพี่
ความรักเป็นพ้นพันทวี มารศรีจงได้เมตตา ฯ
๏ ทรงเอยทรงเดช พระไม่โปรดเกศเกศา
เป็นไฉนมาไล่ไขว่คว้า น่าเวทนาในน้ำใจ
ว่าพลางสลัดปัดกร หยิกข่วนควักค้อนแล้วผลักไส
นี่หรือว่าเมตตาอาลัย ช่างมาทําได้ถึงเพียงนี้ ฯ
๏ สุดเอยสุดสวาท นุชนาฏนิ่มเนื้อมารศรี
เจ้าดวงดอกฟ้าจงปรานี อย่าให้พี่นี้แสนเวทนา
ว่าพลางอิงแอบแนบน้อง เชยมณฑาทองทั้งซ้ายขวา
ชมเนตรชมปรางกัลยา เสน่หารุมรึงฤทัย
วายุพัดพานต้องท้องสมุทร กระฉอกฉานดาลผุดเป็นคลื่นใหญ่
มัจฉาชื่นบานสำราญใจ ที่ในสายสินธุสาคร ฯ
๏ เมื่อนั้น นางแก้วดาราดวงสมร
ได้ร่วมรสพาลีฤทธิรอน บังอรยินดีปรีดา
แรกเริ่มแรกรู้รสรัก เยาวลักษณ์เพลิดเพลินเสน่หา
ลืมองค์สมเด็จเจ้าโลกา ลืมพระอุมาวิลาวัณย์
ลืมอายลืมองค์บังอร ลืมเพื่อนอัปสรสาวสวรรค์
ลืมทั้งลูกพระสุริยัน กัลยาเกษมเปรมปรีดิ์ ฯ
๏ เมื่อนั้น ฝ่ายท้าวอัชบาลเรืองศรี
ผ่านกรุงอยุธยาธานี ด้วยองค์อัครเทวีวิไลวรรณ
ทรงนามชื่อเทพอัปสร อรชรดั่งนางในสวรรค์
ประดับด้วยพระสนมกำนัล ถ้วนหมื่นหกพันยุพาพาล
ท้าวมีพระราชโอรส ปรากฏดั่งดวงสุริย์ฉาน
ชื่อเจ้าทศรถกุมาร ผ่านฟ้าแสนพิศวาสนัก
ถนอมเลี้ยงดั่งดวงนัยน์เนตร หวังเฉลิมโลเกศอาณาจักร
ให้ถาวรสืบวงศ์หริรักษ์ เป็นปิ่นปักกรุงศรีอยุธยา
อันกษัตริย์ทุกประเทศเขตขัณฑ์ ย่อมถวายสุวรรณบุปผา
ลูกค้าวาณิชนานา ก็เข้ามาถวายบรรณาการ
แก้วกองในท้องพระสมุทร ก็ผุดตามระลอกกระฉอกฉาน
ด้วยบุญญานุภาพพระกุมาร แสนสนุกสำราญทั้งธานี ฯ
๏ มาจะกล่าวบทไป ถึงพระอตันตาฤาษี
องค์พระวชิรามุนี พระวิสูตผู้มีตบะฌาณ
ทั้งพระมหาโรมสิงค์ ล้วนยิ่งในพรหมวิหาร
แต่ผนวชบวชมาช้านาน ประมาณได้สามหมื่นปี
อยู่ยังหิมพานต์บรรพต สร้างพรตอดจิตทั้งสี่
เชี่ยวชาญการกิจพิธี กุฎีนั้นเรียงเคียงกัน ฯ
๏ มีนางโคนมห้าร้อย ปละปล่อยอยู่ในไพรสัณฑ์
ครั้นเช้าก็เข้ามาทุกวัน ยังบรรณศาลาพระนักพรต ฯ
๏ หยดนมลงไว้ในอ่างแก้ว เสร็จแล้วก็เที่ยวไปหมด
ถึงเวลาฉันโครส พระดาบสก็ชวนกันมา ฯ
๏ สี่องค์นั่งเป็นอันดับกัน ฉันนมเหนืออาสน์แผ่นผา
ให้ทานนางกบเป็นอัตรา ด้วยความเมตตาปรานี ฯ
๏ ครั้นเสร็จบริโภคโครส องค์พระดาบสทั้งสี่
ได้กระเช้าคานขอจรลี ออกไปสู่ที่หิมวา ฯ
๏ เมื่อนั้น นางอนงค์นาคีเสน่หา
เป็นบุตรพญากาลนาคา กัลยารัญจวนป่วนใจ
ให้กำหนัดในรสราคนัก นงลักษณ์สุดที่จะกลั้นได้
อยู่ในบาดาลดั่งกลางไฟ ไม่มีความสุขสักราตรี
จะใคร่ไปยังมนุษย์โลก ให้คลายโศกเร่าร้อนฤดีศรี
ก็ชำแรกแทรกพื้นปัถพี ขึ้นมายังที่หิมพานต์ ฯ
๏ ครั้นถึงเนินทรายชายสมุทร หยุดอยู่ในที่รโหฐาน
ยิ่งคิดเดือดร้อนรำคาญ เยาวมาลย์ก็แปลงกายา ฯ
๏ บัดเดี๋ยวเป็นนางสาวน้อย แช่มช้อยดั่งเทพเลขา
กรายกรนวยนาดยาตรา เที่ยวมาโดยทางพนาลัย
ลดเลี้ยวตามแนวแถวธาร ห้วยละหานหิมวาป่าใหญ่
นัยน์เนตรแลลอดสอดไป ด้วยใจจะแสวงหาชาย ฯ
๏ มิได้พบมนุษย์เทวา นึกมาไม่สมอารมณ์หมาย
เพลิงราคร้อนรุ่มกลุ้มกาย โฉมฉายเหลือบแลแปรไป
จึงเห็นงูดินตัวผู้ เลื้อยอยู่ที่ริมทางใหญ่
สุดที่จะกลั้นกำหนัดไว้ ดีใจก็คืนเป็นนาคา ฯ
๏ เข้าร่วมรสภิรมย์ชมชิด ด้วยงูดินสนิทเสน่หา
เกี้ยวกระหวัดรัดรึงตรึงตรา อยู่ที่ในป่าพนาลี ฯ
๏ เมื่อนั้น พระมหาดาบสทั้งสี่
เที่ยวมาเห็นนางนาคี ยินดีกรีฑาด้วยงูดิน
จึงหยุดยืนอยู่ดูไป หลากใจนิ่งนึกตรึกถวิล
เหตุไรวิสัยนาคินทร์ มายินดีด้วยชาติอันต่ำพงศ์
ไม่คิดสงวนศักดิ์รักตัว กลั้วกาให้เสียเผ่าหงส์
เสียดายตระกูลประยูรวงศ์ มาหลงคบชู้ที่กลางทาง
คิดแล้วเอาไม้เท้าเคาะ เบาะลงที่ตรงขนดหาง
เห็นกระสันพันกันไม่ละวาง จึงเคาะซ้ำลงกลางกายา ฯ
๏ เมื่อนั้น นางอนงค์นาคีเสน่หา
ตกใจคลายขนดออกมา ลืมตาเห็นสี่พระมุนี
ให้คิดอัปยศอดอาย ดั่งกายจะละลายลงกับที่
ก็ชำแรกแทรกพื้นปัถพี หนีไปพิภพบาดาล ฯ
๏ เมื่อนั้น สี่พระองค์ทรงพรหมวิหาร
เห็นนาคีหนีแทรกสุธาธาร ก็กลับมายังสถานกุฎี ฯ
๏ เมื่อนั้น นางอนงค์นาคาโฉมศรี
ครั้นถึงพิภพนาคี เทวีคิดแค้นพระสิทธา
ฤๅษีทั้งสี่นี้เจ้ากรรม ทำให้ได้อายหนักหนา
แม้นแจ้งถึงองค์พระบิดา จะม้วยด้วยอาญาภูวไนย
ถ้าว่าดาบสนี้มิตาย กูจะพ้นความอายก็หาไม่
จำจะฆ่าเสียให้บรรลัย คิดแล้วขึ้นไปยังกุฎี ฯ
๏ ครั้นถึงศาลาอาศรม เห็นอ่างน้ำนมพระฤาษี
คายพิษลงไว้ทันที เสร็จแล้วเทวีกลับไป ฯ
๏ บัดนั้น นางกบผู้มีอัชฌาสัย
เห็นนาคาพ่นพิษลงไว้ ตกใจก็ถวิลจินดา
เป็นไฉนนางนาคนี้ใจบาป หยาบคายทุจริตอิจฉา
จะฆ่าชีวิตพระสิทธา อันมีเมตตาตบะญาณ
ตัวกูได้พึ่งพระนักสิทธ์ เลี้ยงชีวิตเป็นสุขเกษมศานต์
พระคุณใหญ่ล้นพ้นประมาณ แจ้งการแล้วจะนิ่งก็ไม่ดี
ดั่งหนึ่งไม่มีกตัญญู รู้คุณพระมหาฤาษี
อย่าเลยจะเอาชีวี ตายแทนผู้มีพระคุณไป
เดชะความสัตย์อันล้ำเลิศ ให้เกิดเป็นมนุษย์ในชาติใหม่
คิดแล้วโจนลงด้วยว่องไว ก็ขาดใจด้วยพิษนาคา ฯ
๏ เมื่อนั้น สี่พระดาบสพรตกล้า
ครั้นรุ่งรางสร่างแสงพระสุริยา ออกจากศาลาพร้อมกัน ฯ
๏ มาถึงพื้นแผ่นศิลาลาด ขึ้นนั่งยังอาสน์ที่เคยฉัน
เห็นมณฑกตกม้วยชีวัน พระนักธรรม์ก็คิดรังเกียจไป
กบนี้มันชาติเดียรฉาน โลภอาหารล้นพ้นวิสัย
แต่ให้ยังไม่หนำใจ ลงกินในอ่างจนวายชนม์
แม้นจะไม่ช่วยชีวิต จะเสียเมตตาจิตจำเริญผล
คิดแล้วฤาษีทั้งสี่ตน คีบขึ้นเป่ามนต์ก็เป็นมา ฯ
๏ แล้วว่าอีกบนี้สาธารณ์ เอ็งโลภอาหารหนักหนา
กูเลี้ยงให้กินทุกเวลา ใช่ว่าอดอยากเมื่อไรมี ฯ
๏ บัดนั้น นางกบนบบาทพระฤๅษี
บอกว่าข้าม้วยชีวี เหตุด้วยนาคีมาพ่นพิษ
ลงไว้ในอ่างน้ำนม ข้าปรารมภ์ถึงองค์พระนักสิทธ์
กลัวว่าจะม้วยชีวิต จึ่งคิดแทนคุณพระมุนี ฯ
๏ เมื่อนั้น พระมหาดาบสทั้งสี่
ได้ฟังมณฑกพาที ยินดีแล้วปรึกษากัน
ชะรอยนางนาคีซึ่งทุจริต มาคายพิษจะให้เราอาสัญ
นางกบสู้เสียชีวัน หาไม่เรานั้นจะบรรลัย
อยาเลยจะชุบขึ้นเป็นหญิง จะจัดสิ่งที่งามประสมใส่
ให้สิ้นโฉมนางฟ้าสุราลัย เลิศล้ำกว่าไตรโลกา
ว่าแล้วตั้งกูณฑ์พิธี อาหุดีเพลิงแรงแสงกล้า
ศรเหลืองเรืองโรจน์โชติฟ้า พระดาบสเข้านั่งทั้งสี่ทิศ
โอมอ่านคาถามหาเวท อันวิเศษสำหรับกระลากิจ
เอากบใส่กองเพลิงชวลิต แล้วชุบด้วยฤทธิ์พระนักธรรม์ ฯ
๏ เดชะพระเวทสิทธิศักดิ์ พระวิษณุรักษ์รังสรรค์
เกิดเป็นกัลยาวิลาวัณย์ งามวิจิตรพิศพรรณขวัญตา ฯ
๏ งามพักตร์ยิ่งชั้นมหาราช งามวิลาสล้ำนางในดึงสา
งามเนตรยิ่งเนตรในยามา งามนาสิกล้ำในดุษฏี
งามโอษฐ์งามกรรณงามปราง ยิ่งนางในนิมาราศี
งามเกศยิ่งเกศกัลยาณี อันมีในชั้นนิรมิต
ทั้งหกห้องฟ้าไม่หาได้ ด้วยทรงลักษณ์วิไลไพจิตร
ใครเห็นเป็นที่เพ่งพิศ ทั้งไตรภพจบทิศไม่เทียมทัน ฯ
๏ พระดาบสจึ่งดับกองเพลิง ซึ่งเถกิงอาหุดีเสกสรรค์
แล้วพากัลยาวิลาวัณย์ มายังอารัญกุฎี ฯ
๏ จึ่งให้นามตามชาตินงคราญ ชื่อมณโฑเยาวมาลย์มารศรี
พระนักสิทธ์พิศโฉมนางเทวี มีลักษณ์เลิศล้ำกัลยา
จึ่งปรึกษากันทั้งสี่องค์ นางนี้รูปทรงดั่งเลขา
ควรจักถวายเจ้าโลกา ทั้งจะพ้นนินทาราคี
ครั้นว่าเห็นพร้อมประนอมกัน องค์พระนักธรรม์ทั้งสี่
ก็พานางมณโฑเทวี ออกจากกุฎีเหาะไป ฯ
๏ ครั้นถึงไกรลาสบรรพต พระดาบสจึ่งแจ้งแถลงไข
แก่พระองค์ผู้ทรงภพไตร โดยนัยแต่ต้นความมา
ขอถวายนงลักษณ์อัคเรศ แก่พระปิ่นโลเกศนาถา
เป็นข้าใช้ใต้เบื้องบาทา ไปกว่าจะสิ้นชีวี ฯ
๏ เมื่อนั้น องค์พระอิศราเรืองศรี
ได้ฟังทั้งสี่พระมุนี ยินดีก็รับเอานางไว้ ฯ
๏ เมื่อนั้น พระฤๅษีผู้มีอัชฌาสัย
ครั้นเสร็จถวายอรไท ก็ลาไปยังบรรณศาลา ฯ
๏ เมื่อนั้น พระสยมภูวญาณนาถา
จึ่งผินพักตร์ต่อองค์พระอุมา แล้วมีบัญชาตรัสไป
อันนางมณโฑนงลักษณ์ นักสิทธ์ทั้งสี่เอามาให้
เจ้าจงเมตตาเลี้ยงไว้ เป็นข้าช่วงใช้ของเทวี ฯ
๏ เมื่อนั้น องค์พระอุมาโฉมศรี
รับเทวบัญชาพระสามี ก็พามาไว้ที่กัลยา ฯ
๏ เมื่อนั้น นวลนางมณโฑเสน่หา
ตั้งแต่อยู่ด้วยพระอุมา มีความผาสุกสถาวร
ใช้ชิดสนิทในเบื้องบาท ไม่ขัดเคืองอัครราชดวงสมร
บำเรอเป็นนิจนิรันดร ต่างเนตรต่างกรอรไท ฯ
๏ เมื่อนั้น พระอุมาเยาวยอดพิสมัย
เห็นนางมณโฑทรามวัย มีใจจงรักภักดี
องค์อัครชายาเทวราช พิศวาสในนางโฉมศรี
บอกพระเวทตบะกิจพิธี ให้แก่เทวีทุกเวลา ฯ
๏ มาจะกล่าวบทไป ถึงพญากาลนาคแกล้วกล้า
อยู่ยังต่ำใต้พสุธา ในมหาพิภพบาดาล
คิดแค้นสหมลิวัน มาตั้งเขตขัณฑ์ราชฐาน
กุมภัณฑ์นี้เป็นพวกพาล ไว้นานจะเกิดชิงชัย
จำกูจะยกพลากร ไปหักหาญราญรอนเสียจงได้
อย่าให้มันกำเริบใจ ตูหมิ่นฤทธิไกรนาคี ฯ
๏ คิดแล้วจึ่งมีบัญชา สั่งนาคเสนาทั้งสี่
ให้เตรียมภุชงค์โยธี กูจะยกไปตีเมืองมาร ฯ
๏ บัดนั้น จึ่งเสนานาคใจหาญ
รับสั่งพระองค์ทรงบาดาล ชุลีลาแล้วคลานออกไป ฯ
๏ เกณฑ์หมู่นาคีโยธา เลือกล้วนแกล้วกล้าศึกใหญ่
เข้ากองกระบวนทัพชัย แล้วสั่งให้แปลงอินทรีย์
เหล่าหนึ่งตัวเป็นคนธรรพ์ หน้านั้นเป็นหน้าคชสีห์
เหล่าหนึ่งหน้าเป็นยักขินี ตัวเป็นนาคีฤทธิรอน
เหล่าหนึ่งตัวเป็นเหรา หน้านั้นเป็นหน้าไกรสร
เหล่าหนึ่งตัวเป็นวานร หน้าเป็นมังกรขบฟัน
เหล่าหนึ่งกายเป็นผีโป่ง หน้าเป็นเสือโคร่งแข็งขัน
มือถืออาวุธครบครัน เตรียมกันคอยเสด็จยาตรา ฯ
๏ เมื่อนั้น พญากาลนาคแกล้วกล้า
เสด็จจากบัลลังก์อลังการ์ มาเข้าที่สรงสาคร ฯ
๏ ปทุมแก้วโปรยปรายดั่งสายฝน ทรงสุคนธ์ธารทิพย์เกสร
สอดใส่สนับเพลาเชิงงอน อุทุมพรภูษาพื้นแดง
ชายแครงชายไหวประดับพลอย ฉลององค์อย่างน้อยเครือแย่ง
ตาบทิศทับทรวงลายแทง สังวาลเพชรลูกแดงชิงดวง
พาหุรัดทองกรมังกรเกี้ยว ธํามรงค์พลอยเขียวรุ้งร่วง
มงกุฎแก้วสุรกานต์ดอกไม้พวง ห้อยห่วงกุณฑลกรรเจียกจร
จับพระแสงขรรค์แก้วแววฟ้า งามสง่าดั่งพญาไกรสร
เสด็จจากแท่นทิพย์อลงกรณ์ บทจรขึ้นรถสุรกานต์ ฯ
๏ รถเอยรถนิมิต ชวลิตดั่งรถสุริย์ฉาน
กงกำล้วนแล้วแก้วประพาฬ ดุมเพลาชัชวาลด้วยเนาวรัตน์
แปรกแอกอ่อนงอนระหง ธงทิวริ้วรายปลายสะบัด
เทียมเหราเร็วดั่งลมพัด เครื่องสูงทิวฉัตรธงชัย
เสียงฆ้องกลองประโคมโครมครึก เสียงทหารโห่ฮึกแผ่นดินไหว
เร่งรถเร่งพลสกลไกร ตรงไปพิภพเมืองมาร ฯ
๏ ครั้นมาถึงแดนอสุรี จึ่งสั่งโยธีทวยหาญ
ให้เร่งหักโหมโรมราญ ตีด่านจับพวกไพรินมา ฯ
๏ บัดนั้น โยธานาคีแกล้วกล้า
รับสั่งต้อนกันเป็นโกลา หักด่านอสุราเข้าไป ฯ
๏ บัดนั้น กุมภัณฑ์นายด่านผู้ใหญ่
เห็นทัพนาคราชอาจใจ ไล่ตีชาวด่านเข้ามา
กริ้วโกรธพิโรธคือไฟกัลป์ ขบฟันเขม้นเข่นฆ่า
ก็ไล่พวกพลอสุรา เข้าต่อฤทธานาคี ฯ
๏ ต่างฟันต่างแทงแย้งยุทธ์ อุตลุดโห่ร้องอึงมี่
ต่างหาญต่างกล้าราวี ถ้อยทีไม่ละลดกัน ฯ
๏ บัดนั้น ฝ่ายพลนาคาแข็งขัน
เข้าไล่หักโหมโรมรัน กุมภัณฑ์แตกกระจายไป ฯ
๏ บัดนั้น ยักษาชาวด่านน้อยใหญ่
สุดฤทธิ์สุดคิดจะชิงชัย ก็หนีเข้าในพระบุรี ฯ
๏ ครั้นถึงประณตบทบงสุ์ ทูลองค์พญายักษี
บัดนี้มีทัพนาคี ยกตีหักด่านเข้ามา ฯ
๏ เมื่อนั้น ท้าวสหมลิวันยักษา
ฟังข่าวเร่าร้อนอุรา จึงถวิลจินดาในการยุทธ์
อันธรรมดานาคี กลัวสุบรรณปักษีเป็นที่สุด
ถึงจะยกออกต่อฤทธิรุทร ก็จะตายสิ้นสุดลงด้วยกัน
ฝ่ายองค์ท้าวจัตุรพักตร์ ขุนยักษ์ก็ม้วยชีวาสัญ
ลัสเตียนโอรสพระองค์นั้น ครอบครองเขตขัณฑ์ลงกา
หลานรักเรืองเดชด้วยศิลป์ศร ไหวกระฉ่อนเกรงฤทธิ์ทุกทิศา
ตัวกูจะให้ไปหามา เข่นฆ่าอริราชไพรี
คิดแล้วจึ่งมีพจมาน ให้จัดทหารยักษี
ขึ้นรายรอบราชธานี รักษาหน้าที่มั่นไว้
อาลักษณ์แต่งสารให้เสนา รีบไปลงกากรุงใหญ่
เชิญพระนัดดามาชิงชัย ฆ่าเสียให้สิ้นพวกมัน ฯ
๏ บัดนั้น จึ่งขุนอาลักษณ์ตัวขยัน
รับสั่งพญากุมภัณฑ์ เร่งกันจารึกสารา
เสร็จแล้วใส่กล่องสุวรรณรัตน์ ส่งให้ต่อหัตถ์ยักษา
จงรีบขึ้นไปยังลงกา ถวายองค์พญาอสุรี
๏ บัดนั้น จึ่งมหากายยักษี
รับสารแล้วแผลงฤทธี แหวกพระธรณีขึ้นไป ฯ
๏ บัดนั้น ฝ่ายสองเสนาผู้ใหญ่
กะเกณฑ์รี้พลสกลไกร ให้ขึ้นรักษาปราการ
ทวาราหอรบป้อมค่าย รายล้วนโยธากล้าหาญ
ปืนใหญ่นั้นใส่ทุกทวาร นายด่านกำชับตรวจตรา ฯ
๏ เมื่อนั้น พญากาลนาคแกล้วกล้า
ครั้นเสร็จหักด่านอสุรา ก็รีบโยธาเข้าไป ฯ
๏ ครั้นถึงนิเวศน์เมืองมาร ก็หยุดทวยหาญน้อยใหญ่
แล้วสั่งอำมาตย์ผู้ร่วมใจ ให้ยกเข้าล้อมธานี ฯ
๏ บัดนั้น จึ่งเสนานาคทั้งสี่
รับสั่งถวายอัญชุลี ยกไปตามมีพจมาน ฯ
๏ กองใครใครเข้าตั้งมั่น ล้อมรอบสามชั้นทุกด้าน
ตรวจตราทั่วทัพกำชับการ โห่สะเทิ้นสะท้านเป็นโกลา ฯ
๏ บัดนั้น ฝ่ายมหากายยักษา
ครั้นถึงพิชัยลงกา ก็เข้าไปศาลาลูกขุนใน
คํารพนบนิ้วดุษฎี แก่มหาเสนีผู้ใหญ่
แจ้งว่าบาดาลเกิดภัย ภูวไนยให้ถือสารมา ฯ
๏ บัดนั้น เสนีธิบดีซ้ายขวา
ได้แจ้งแห่งคำทูตา ก็พากันมาพระโรงคัล ฯ
๏ ครั้นถึงประณตบทบงสุ์ องค์ท้าวลัสเตียนรังสรรค์
ทูลว่าสหมลิวัน ซึ่งครองเขตขัณฑ์บาดาล
ให้มหากายอสุรา ขึ้นมาจำทูลพระราชสาร
ใต้เบื้องบงกชบทมาลย์ แล้วอ่านถวายอสุรี ฯ
๏ ราชสารพระพงศ์พรหเมศ มงกุฎเกศบาดาลกรุงศรี
ผู้เป็นอัยกาธิบดี มีนามสหมลิวัน
อวยพรอักษรศรีสวัสดิ์ ถึงพระนัดดาจอมขวัญ
บัดนี้ภุชงค์ชาญฉกรรจ์ ยกพวกพลขันธ์มาราญรอน
อันซึ่งสุริย์วงศ์ในบาดาล ไมมีใครชำนาญชาญสมร
ที่จะออกโรมรันฟันฟอน ต่อกรด้วยหมู่ปัจจามิตร
เชิญพระนัดดาดวงเนตร ผู้เรืองเดชฤทธิรอนศรสิทธิ์
ยกหมู่โยธาอันมีฤทธิ์ มาช่วยชีวิตอัยกา
ให้เป็นสุขสวัสดิ์สถาวร ดับร้อนประยูรวงศา
เย็นทั่วขอบขัณฑเสมา ไพร่ฟ้าจะเกษมเปรมปรีดิ์ ฯ
๏ เมื่อนั้น ท้าวลัสเตียนยักษี
แจ้งสารดาลเดือดดั่งอัคคี อสุรีขบเขี้ยวเคี้ยวฟัน
กระทืบบาทมีราชบรรหาร เหวยเสนามารตัวขยัน
จงเกณฑ์อสุรกุมภัณฑ์ กูจะไปโรมรันไพรี ฯ
๏ บัดนั้น ทั้งสองเสนายักษี
รับสั่งพระองค์ทรงธรณี ถวายอัญชุลีแล้วออกไป ฯ
๏ จึ่งจัดทหารโยธา กายาล่ำสันสูงใหญ่
ชํานาญในการชิงชัย ล้วนใจหยาบช้าทมิฬ
แกล้วกล้าทรหดอดทน แปลงกายหายตนก็ได้สิ้น
เหาะเหินเดินน้ำดำดิน อินทร์พรหมก็เกรงฤทธา
กรกุมเครื่องสรรพอาวุธ อุตลุดกวัดแกว่งสำแดงกล้า
เตรียมทั้งรถแก้วแววฟ้า คอยท่ารับเสด็จอสุรี ฯ
๏ เมื่อนั้น ท้าวลัสเตียนยักษี
ครั้นแสงทองส่องฟ้าธาตรี เสด็จมาเข้าที่สรงชล ฯ
๏ ให้ไขท่อแก้วปทุมทอง วารีเป็นละอองฝอยฝน
ทรงสุคนธารสเสาวคนธ์ ปรุงปนเกสรสุมามาลย์
สอดใส่สนับเพลาเชิงยก ภูษาช่องกระจกกระหนกก้าน
ชายแครงเครือหงส์อลงการ ชายไหวชัชวาลวิไลวรรณ
ฉลององค์ทรงประพาสพื้นม่วง ตาบทิศทับทรวงดวงกุดั่น
สังวาลเพชรสามสายสลับกัน พาหุรัดนาคพันทองกร
ธํามรงค์มรกตไข่ครุฑ ทรงมหามงกุฎประภัสสร
ดอกไม้ทัดกุณฑลกรรเจียกจร จับศิลป์ฤทธิรอนมาขึ้นรถ ฯ
๏ ได้ฤกษ์ให้เลิกจัตุรงค์ ลั่นฆ้องโบกธงเป็นกำหนด
โห่สนั่นครั่นครื้นถึงโสฬส เมฆหมดแจ่มดวงอโณทัย ฯ
๏ รถเอยราชรถทรง เจ็ดงอนงามระหงสูงใหญ่
แปรกแอกคร่ำอำไพ ดุมแก้วเจียระไนประดับกัน
โตกตั้งบัลลังก์ลอยช้อยชด กระจังลายมรกตทับทิมคั่น
ครุฑจับนาคห้อยยืนยัน ชั้นเทพนมประนมกร
เทียมเสือสองพันร้ายกาจ องอาจเพียงพญาไกรสร
สารถีมือถือโตมร ขับจรรวดเร็วดั่งลมพัด
เครื่องสูงบังแทรกสลับกัน จามรทอนตะวันกรรชิงฉัตร
กาหลพลแห่เยียดยัด ขนัดฆ้องกลองประโคมครึก
ทวยหาญขานโห่อึงอุด กวัดแกว่งอาวุธคะนองศึก
แทรกแผ่นดินลั่นพันลึก คึกคึกเร่งรีบแข่งกัน ฯ
๏ ครั้นถึงบาดาลนครา เห็นนาคาตั้งล้อมไว้มั่น
โกรธาขบเขี้ยวเคี้ยวฟัน ขับพวกพลขันธ์เข้าโจมตี ฯ
๏ เมื่อนั้น ท้าวสหมลิวันยักษี
เห็นทัพลงกาเข้าราวี อสุรีจึงสั่งพระลูกยา
เจ้าผู้ดวงชีพชีวัน เร่งยกพลขันธ์แกล้วกล้า
ออกสังหารผลาญหมู่นาคา กระหนาบทัพลังกาธานี ฯ
๏ เมื่อนั้น มหายมยักษ์ยักษี
รับสั่งแล้วยกโยธี อสุรีตีกระหนาบออกมา ฯ
๏ ฝ่ายทหารทั้งสองพระนคร เข้าไล่ตะลุมบอนเข่นฆ่า
ยิงแย้งแทงฟันเป็นโกลา โยธาโห่สนั่นบาดาล ฯ
๏ บัดนั้น ฝ่ายพลนาคาใจหาญ
เห็นยักษากระหนาบมารอนราญ ก็ออกประจัญบานต่อตี
อาวุธแทงฟันพุ่งซัด ต่างป้องต่างปัดไม่ถอยหนี
ต่างหาญต่างกล้าเข้าราวี นาคีพ่นพิษเป็นควัน ฯ
๏ บัดนั้น ยักษาโยธาแข็งขัน
กวัดแกว่งอาวุธขบฟัน ดากันตีหนักหักมา
เป็นหมู่หมู่เหล่าเหล่าเข้าฟันแทง ยิงแย้งเขม้นเข่นฆ่า
นาคีตายกลาดดาษดา ด้วยกำลังฤทธาอสุรี ฯ
๏ เมื่อนั้น พญากาลนาคเรืองศรี
เห็นพลสุดสิ้นชีวี โกรธคืออัคคีไหม้ฟ้า
กายนั้นกลับเป็นนาคราช เจ็ดเศียรองอาจแกล้วกล้า
ตาแดงดั่งแสงสุริยา ตรงมาหน้ารถพญามาร ฯ
๏ เมื่อนั้น ท้าวลัสเตียนใจหาญ
เห็นภุชงค์องอาจอหังการ แผลงฤทธิ์ทะยานมาราวี
จึ่งชักศรวิษณุเวท อันเรืองเดชปราบได้ทุกราศี
พาดสายหมายล้างนาคี อสุรีแผลงไปด้วยศักดา ฯ
๏ ศรแสงสำแดงอำนาจ ไปเป็นครุฑราชปักษา
ใหญ่เท่ามหาพรหมา กระหยับปีกบินถาเข้าไป
โฉบลงตรงเศียรพญานาค อ้าปากคาบคั้นเอาคอได้
เท้าฉุดมือยุดรวบไว้ พาไปถวายอสุรี ฯ
๏ เมื่อนั้น พญากาลนาคเรืองศรี
ครั้นศรครุฑฉุดฉวยอินทรีย์ เจ็บดั่งชีวีจะบรรลัย
จวนตัวกลัวแก่ความตาย จะคิดอายอัปยศก็หาไม่
ร้องขอชีวิตวุ่นไป พระองค์จงได้เมตตา ฯ
๏ เมื่อนั้น ท้าวลัสเตียนยักษา
ได้ฟังพญานาคา อสุรามีใจปรานี
จึ่งสั่งครุฑให้วางภุชงค์ ไว้หน้ารถทรงยักษี
ก็เป็นไปตามวาที ดั่งหนึ่งว่ามีจิตใจ ฯ
๏ เมื่อนั้น พญานาคผู้มีอัชฌาสัย
ยินดีด้วยได้ชีวาลัย เกิดความรักใคร่พญามาร
จึ่งกลับเพศเป็นมนุษย์น้อย แช่มช้อยยั่วยวนสงสาร
สิ้นความมานะอหังการ คลานเข้าไปบังคมคัล
ทูลว่าตัวข้าครั้งนี้ ถึงทีสิ้นชีพอาสัญ
ซึ่งพระองค์ประทานชีวัน พระคุณนั้นพ้นคณนา
ไม่มีสิ่งใดฉลองบาท องค์พระภูวนาถนาถา
จะขอถวายราชธิดา ไว้ใต้บาทาพระภูมี
ว่าแล้วประณตบทบงสุ์ ลาองค์พญายักษี
เลิกพวกพหลโยธี กลับไปบูรีนาคา ฯ
๏ เมื่อนั้น มหายมยักษ์ยักษา
เสร็จศึกนาคีก็ปรีดา ดั่งได้ฟากฟ้าโสฬส
เข้าไปเฝ้าท้าวลัสเตียน น้อมเศียรกราบบาทบงกช
ทูลเชิญพระองค์ผู้ทรงยศ ให้บทจรเข้าวังจันทน์ ฯ
๏ เมื่อนั้น ท้าวลัสเตียนรังสรรค์
ก็ยกรี้พลกุมภัณฑ์ ตามกันเข้าไปพระนคร ฯ
๏ ครั้นถึงประทับกับเกยแก้ว อันเพริศแพร้วจำรัสประภัสสร
เสด็จจากรถทรงอลงกรณ์ บทจรขึ้นเฝ้าอสุรี ฯ
๏ เมื่อนั้น ท้าวสหมลิวันยักษี
เสด็จจากแท่นรัตน์มณี ภูมีมารับพระนัดดา ฯ
๏ จูงกรหลานรักลีลาศ ขึ้นนั่งร่วมอาสน์ท้าวยักษา
แล้วมีมธุรสวาจา ซึ่งเจ้ามาช่วยชิงชัย
ข้าศึกจึงแตกย่อยยับ คุณนั้นไม่นับประมาณได้
หาไม่บาดาลกรุงไกร จะอยู่ในอำนาจนาคี ฯ
๏ เมื่อนั้น ท้าวลัสเตียนยักษี
น้อมเศียรถวายอัญชุลี อสุรีก็ทูลสนองไป
หลานนี้มิได้แจ้งการ ว่าบาดาลเกิดเสี้ยนศึกใหญ่
ต่อพระองค์ผู้ทรงภพไตร บอกไปจึ่งได้ยกมา
หวังจะฉลองรองบาท พระพงศ์พรหมธิราชนาถา
มิได้พักพลสักเวลา ถึงจะเสียชีวาไม่อาวรณ์ ฯ
๏ เมื่อนั้น ท้าวสหมลิวันชาญสมร
ฟังพระนัดดาฤทธิรอน ภูธรชื่นชมยินดี
จึ่งประทานธำมรงค์สังวาล มงกุฎสุรกานต์มณีศรี
บรรดาพวกพลโยธี ภูมีบำเหน็จทั่วกัน ฯ
๏ เมื่อนั้น ลัสเตียนพงศ์พรหมรังสรรค์
รับของประทานรางวัล กุมภัณฑ์ยินดีปรีดา
เสร็จแล้วถวายอภิวาทน์ ลาบาทพระบรมนาถา
ให้เลิกพวกพลอสุรา คืนไปลงกาธานี ฯ
๏ เมื่อนั้น ฝ่ายพญาภุชงค์เรืองศรี
ครั้นกลับไปถึงพระบุรี ขึ้นปราสาทมณีอลงกรณ์ ฯ
๏ เข้าในห้องทองไสยาสน์ เอนองค์เหนืออาสน์บรรจถรณ์
กรก่ายพักตราอาวรณ์ ภูธรสะท้อนถอนใจ
แล้วจึ่งตรัสบอกมเหสี เจ้าพี่ผู้ยอดพิสมัย
ครั้งนี้เรายกทัพไป ชิงชัยเสียทีอสุรา
ลัสเตียนจับได้ไว้ชีวิต พี่คิดถึงคุณยักษา
จึ่งถวายพระราชธิดา แก้วตาอย่างละห้อยน้อยใจ ฯ
๏ เมื่อนั้น นางประภาผู้ยอดพิสมัย
ได้ฟังจึงสนองบัญชาไป ภูวไนยอย่าเศร้าโศกี
ลัสเตียนก็เป็นวงศ์พรหมเมศ ลือเดชทั่วฟ้าราศี
จะเสียศักดิ์ไปเมื่อไรมี ดีแล้วจะได้พึ่งอสุรา ฯ
๏ เมื่อนั้น พญากาลนาคนาถา
ได้ฟังองค์อัครกัลยา ไม่ขัดบัญชาก็สมคิด
จึงเรียกพระธิดายุพาพักตร์ อันทรงลักษณ์ดั่งนางในดุสิต
ให้เข้ามานั่งใกล้ชิด ทรงฤทธิ์ตรัสสั่งบังอร
เจ้าจะไปอยู่ด้วยภัสดา แก้วตาจำคำพ่อสอน
เสงี่ยมเจียมองค์อย่าแง่งอน ฝากตัวภูธรจงดี
สั่งแล้วให้ชำระสระสรง ทรงเครื่องเนาวรัตน์จำรัสศรี
เสด็จไปเกยรัตน์มณี พระสนมนารีก็ตามมา ฯ
๏ พระบิตุรงค์ขึ้นทรงราชรถ งามศักดิ์งามยศงามสง่า
พระบุตรีนั้นทรงสีวิกา งามดั่งนางฟ้าสุราลัย
พร้อมฝูงอนงค์นาคี โยธีเพียบพื้นแผ่นดินไหว
ออกจากบาดาลกรุงไกร ไปโดยวิธีทางจร ฯ
๏ รถเอยรถแก้ว เพริศแพร้วจำรัสประภัสสร
โชติช่วงดั่งดวงศศิธร เครื่องสูงสลอนสลับกัน
ปี่กลองฆ้องขานประสานเสียง สำเนียงเสนาะครื้นครั่น
โยธาอัดแอแจจัน โห่สนั่นกึกก้องบาดาล
แหวกสมุทรผุดขึ้นปัถพี เร่งพลนาคีทวยหาญ
ลอยลิ่วปลิวไปในคัคนานต์ หมายสถานทวีปลงกา ฯ
๏ ครั้นถึงให้หยุดพลากร บทจรลงจากรัถา
พาองค์พระราชธิดา ขึ้นเฝ้าพญากุมภัณฑ์ ฯ
๏ น้อมเศียรประณตบทบงสุ์ ทูลองค์บรมรังสรรค์
ขอถวายธิดาลาวัณย์ ทรงธรรม์จงได้ปรานี ฯ
๏ เมื่อนั้น องค์ท้าวลัสเตียนยักษี
พิศดูโฉมนางอัคคี อินทรีย์เสาวภาคย์จำเริญตา
งามศักดิ์งามศรีงามทรง งามองค์ดั่งเทพเลขา
อรชรอ้อนแอ้นทั้งกายา พักตราผ่องแผ้วเพียงจันทร์
สมเป็นมเหสีทศพักตร์ จะร่วมรักภิรมย์ชมขวัญ
ใหญ่กว่าสนมกำนัล ดั่งสุวรรณกับแก้วมณี ฯ
๏ จึงมีบัญชาอันสุนทร ดูก่อนพญานาคเรืองศรี
ซึ่งท่านให้ราชบุตรี เรานี้มีความยินดีนัก
จะให้ร่วมห้องทศกัณฐ์ ครอบครองเขตขัณฑ์อาณาจักร
สืบสายสุริย์วงศ์พงศ์ยักษ์ เป็นหลักลงกากรุงไกร ฯ
๏ เมื่อนั้น พญานาคผู้มีอัชฌาสัย
น้อมเศียรกราบทูลสนองไป สุดแต่ภูวไนยจะเมตตา
อันซึ่งตัวข้าจะลาบาท พระพงศ์พรหมธิราชนาถา
ว่าแล้วก็เลิกโยธา ไปยังนคราบาดาล ฯ
๏ เมื่อนั้น ท้าวลัสเตียนใจหาญ
เสวยสมบัติมาช้านาน พญามารทรงพระชรานัก
คิดถึงความตายเป็นเบื้องหน้า ดั่งว่านอนอยู่ในหว่างจักร
จึ่งให้ทศกัณฐ์ลูกรัก เป็นปิ่นปักลงกาธานี
อันนางอัคคีวรนาฏ ให้เป็นอัครราชมเหสี
ใหญ่กว่าสนมนารี แปดหมื่นสี่พันกัลยา
แล้วให้บุษบกพิมานทรง แก่องค์กุเปรันยักษา
ไปอยู่กาลจักรพารา ที่เนินแนวป่าหิมวันต์
อันทัพนาสูรขุนมาร ครองกรุงจักรวาลเขตขัณฑ์
ธาดาครองเมืองวัทกัน มารันครองกรุงโสฬส
โรมคันนั้นให้ขุนขร ทูตผ่านนครชนบท
อันองค์ตรีเศียรโอรส เสวยยศเมืองมัชวารี
นางสำมนักขาสุดท้อง ให้ครองกับชิวหายักษี
พิเภกกุมภกรรณฤทธี ให้อยู่กับพี่ในลงกา
ท้าวมอบสมบัติพัสถาน ศฤงคารบริวารถ้วนหน้า
แก่โอรสราชธิดา ตามลำดับมาพร้อมกัน
พระครองสมบัติหกหมื่นปี ไม่มีโลโภโมหันธ์
พญามัจจุราชมาตามทัน กุมภัณฑ์สิ้นชีพชนมา ฯ
๏ เมื่อนั้น ทศเศียรสุริย์วงศ์ยักษา
ได้ผ่านโภไคศวรรยา เป็นมหาจรรโลงเลิศไกร
ครั้นบิตุเรศสวรรคต เลื่องชื่อลือยศแผ่นดินไหว
อันหมู่เทวาสุราลัย ก็เอามาใช้อยู่อัตรา
ท้าวมีสหายรักเจ็ดองค์ ทรงอานุภาพแกล้วกล้า
ชื่อว่าอัชกรรณมารา ทั้งไพจิตราอสุรี
กับองค์ท้าวสัทธาสูร พญามูลพลำยักษี
จักรวรรดิสัตลุงฤทธี มหาบาลผู้มีเดชา
แต่ละองค์ดำรงราชฐาน โอฬารดั่งดาวดึงสา
ไปมาหากันอัตรา อสุราผาสุกสถาวร ฯ
๏ มาจะกล่าวบทไป ถึงวิรูฬหกชาญสมร
อยู่ในใต้พื้นดินดอน หว่างสิงขรตรีกูฏบรรพต
เมืองนั้นสมญาบาดาล ปราสาทแก้วสุรกานต์อลงกต
สนุกดั่งสวรรค์ชั้นโสฬส พร้อมทศโยธาอสุรี
พญามารเคยขึ้นไปเฝ้าบาท พระมงกุฎไกรลาสเรืองศรี
ถวายบังคมคัลอัญชุลี ปีหนึ่งเจ็ดครั้งอัตรา ฯ
๏ ครั้นถึงกำหนดจะไปเฝ้า พระเป็นเจ้าสามภพนาถา
เสด็จจากแท่นแก้วแววฟ้า มาเข้าที่สรงชลธาร ฯ
๏ ชำระสระสนานสำราญองค์ ทรงสุคนธาทิพย์หอมหวาน
สอดใส่สนับเพลาอลงการ ภูษาเครือก้านกระหนกลาย
ชายไหวไหวพริ้งปลายสะบัด ชายแครงเนาวรัตน์จำรัสฉาย
จึ่งเอานาคราชตัวร้าย เป็นสายสร้อยเลี้ยวเกี้ยวกัน
ประชุมเศียรเข้าเป็นทับทรวง โชติช่วงเนตรนาคแดงฉัน
ภุชงค์เป็นพาหุรัดพัน ทองกรนั้นล้วนนาคี
สิบนิ้วเอานาคเป็นธำมรงค์ แล้วทรงมงกุฎมณีศรี
กรขวากวัดแกว่งพระแสงตรี อสุรีลงจากปราสาทชัย ฯ
๏ ออกนอกบาดาลพารา สำแดงศักดาแผ่นดินไหว
แทรกพื้นพสุธาชลาลัย เหาะทะยานผ่านไปด้วยฤทธิ์ ฯ
๏ มาถึงสถานไกรลาส อันโอภาสดั่งชั้นดุสิต
พอพระอิศโรโมลิศ สถิตอยู่ยังที่ไสยา
พญามารย่างขึ้นอัฒจันทร์ สำคัญว่าบรมนาถา
เสด็จออกอสูรเทวา ในมุขมหาพิมานชัย
ก็น้อมเศียรนบนิ้วบังคมคัล ทุกขั้นอัฒจันทร์หาเว้นไม่
ค่อยยอบหมอบกราบขึ้นไป มิได้ดูองค์พระทรงญาณ ฯ
๏ บัดนั้น จึ่งสารภูตัวหาญ
อยู่ยอดภูผามาช้านาน เห็นขุนมารเดินกราบบันได
ร้องว่าตุ๊กแกแล้วแลดู ทำชูศีรษะเย้ยให้
ครั้นอสุระกราบลงทีไร ก็ร้องไยไพลงมา ฯ
๏ เมื่อนั้น จึ่งวิรูฬหกยักษา
เห็นสารภูดูหมิ่นอหังการ์ อสุรากริ้วโกรธคือไฟฟอน
แลไปไม่เห็นพระศุลี บนที่เนาวรัตน์ประภัสสร
ก็ถอดสังวาลนาคอลงกรณ์ ขว้างด้วยฤทธิรอนขุนมาร ฯ
๏ ถูกเขาไกรลาสลั่นทรุด สารภูสิ้นสุดสังขาร
มิได้เฝ้าองค์พระทรงญาณ ก็กลับไปบาดาลพารา ฯ
๏ เมื่อนั้น พระศุลีตรีภพนาถา
บรรทมเหนือทิพอาสน์โอฬาร์ ก็ฟื้นกายาขึ้นทันที
ได้ยินสำเนียงครื้นครั่น สนั่นทั่วชั้นฟ้าราศี
เสด็จจากแท่นรัตน์มณี ออกที่หน้ามุขพิมาน ฯ
๏ จึ่งเห็นคีรีไกรลาส ทรุดคลาดเอนเอียงไปอิสาน
ให้คิดสนเท่ห์ในวิญญาณ เหตุไฉนเกิดการทั้งนี้
เล็งดูก็รู้ด้วยปรีชา ว่าวิรูฬหกยักษี
ขว้างสารภูด้วยนาคี ถูกคีรีลั่นทรุดลงไป
จึงตรัสว่าผู้ใดจะองอาจ ยกมหาไกรลาสขึ้นได้
เราจะบำเหน็จให้ถึงใจ ตามในความชอบที่ทำการ ฯ
๏ เมื่อนั้น ฝูงเทพเทวาทุกสถาน
ได้ฟังเทวรสพจมาน กราบกรานทูลองค์พระอิศรา
อันซึ่งจะให้ยกไกรลาส ข้าบาททั้งปวงจะอาสา
ว่าแล้วก็ถวายบังคมลา ออกมาแผลงฤทธิ์เกรียงไกร ฯ
๏ บรรดาเทวาสุรารักษ์ เข้ายกเข้าผลักภูเขาใหญ่
บ้างแบกบ้างรุนวุ่นไป โห่สนั่นหวั่นไหวทั้งธาตรี ฯ
๏ จนสิ้นฤทธิ์สิ้นแรงเทวัญ เขานั้นไม่เคลื่อนจากที่
จึ่งบังคมทูลพระศุลี ข้านี้สิ้นกำลังกายา ฯ
๏ เมื่อนั้น พระอิศวรบรมนาถา
นิ่งนึกตรึกถวิลจินดา ว่าลูกลัสเตียนกุมภัณฑ์
สิบเศียรสิบพักตร์ยี่สิบกร กำลังฤทธิรอนแข็งขัน
มีนามชื่อว่าทศกัณฐ์ เห็นมันจะยกได้ด้วยศักดา
คิดแล้วจึ่งสั่งจิตุบท จงไปหาทศพักตร์ยักษา
ยังกรุงพิชัยลงกา ให้รีบขึ้นมาวันนี้ ฯ
๏ บัดนั้น จึ่งจิตุบทผู้ชาญชัยศรี
รับเทวราชวาที น้อมเศียรชุลีแล้วเหาะไป ฯ
๏ เลื่อนลอยอยู่บนอากาศ ตรงหน้าสิงหาสน์บัญชรใหญ่
ร้องบอกว่าเจ้าภพไตร โองการตรัสใช้ให้เรามา
หาเจ้าลงกาพญามาร ผู้ปรีชาชาญหาญกล้า
ขึ้นไปเฝ้าเบื้องบาทา ยังมหาไกรลาสคีรี ฯ
๏ เมื่อนั้น ท้าวยี่สิบกรยักษี
เสด็จออกหมู่มุขมนตรี ในที่พระโรงรัตนา
แจ้งว่าพระสยมภูวญาณ มีเทวโองการให้หา
ก็แต่งองค์ทรงเครื่องอลงการ์ ถือศรเหาะมาในอัมพร ฯ
๏ ครั้นถึงสถานวิมานมาศ ยังยอดไกรลาสสิงขร
คลานเข้าไปเฝ้าพระภูธร ท่ามกลางนิกรเทวัญ ฯ
๏ เมื่อนั้น พระอิศวรบรมรังสรรค์
เหลือบแลมาเห็นทศกัณฐ์ จึ่งมีบัญชาตรัสไป
วิรูฬหกมันทำให้เขาทรุด เทวายกฉุดหาขึ้นไม่
จึ่งหาเอ็งผู้ฤทธิไกร หวังจะให้ช่วยยกคีรี ฯ
๏ เมื่อนั้น ทศพักตร์พงศ์พรหมเรืองศรี
ก้มเกล้าสนองวาที ทั้งนี้มิให้เคืองบาทา
ถึงมาตรจะเสียชีวิต ไม่คิดจะขออาสา
ทูลแล้วถวายบังคมลา ออกมานิมิตอินทรีย์ ฯ
๏ ใหญ่เท่าบรมพรหมมาน ตระหง่านเงื้อมพระเมรุคีรีศรี
ตีนเหยียบศีลาปัถพี อสุรีเข้าแบกยืนยัน
ยี่สิบกรกุมเหลี่ยมเขา เท้าถีบด้วยกำลังแข็งขัน
ลั่นเลื่อนสะเทือนหิมวันต์ เขานั้นก็ตรงคืนมา ฯ
๏ เมื่อนั้น ฝูงเทพเทวัญถ้วนหน้า
เห็นฤทธิ์ทศกัณฐ์อสุรา ตกใจประหม่าขวัญบิน
โอ้ว่าชาวเราครั้งนี้ จะเป็นข้ายักษีเสียสิ้น
ทั้งฦๅสิทธิ์วิทยานาคินทร์ ผินหน้าเข้าปรับทุกข์กัน ฯ
๏ เมื่อนั้น ทศพักตร์พงศ์พรหมรังสรรค์
ชื่นเริงบันเทิงใจกุมภัณฑ์ มาบังคมคัลพระศุลี ฯ
๏ อหังการ์อิ่มเอิบกำเริบฤทธิ์ ไม่คิดถึงศักดิ์ยักษี
โลภล้นเป็นพ้นพันทวี อสุรีทูลเจ้าโลกา
ตัวข้าเป็นเจ้าแก่หมู่ยักษ์ ไม่มีอัคเรศเสน่หา
จะขอประทานพระอุมา ผ่านฟ้าจงได้ปรานี ฯ
๏ เมื่อนั้น พระสยมภูวนาถเรืองศรี
ได้ฟังอสุราพาที ภูมีรำพึงคะนึงคิด
ชิชะน้อยหรือไอ้ทศกัณฐ์ โมหันธ์อาจองทะนงจิต
ล่วงขอมารดาสุราฤทธิ์ คิดใหญ่ใฝ่สูงกว่าพักตรา
แต่กูได้ออกปากไว้ จำเป็นจะให้แก่ยักษา
ถึงพาไปก็นับจะคืนมา ใช่ว่าจะเป็นอะไรมี
คิดแล้วมีเทวบรรหาร โองการตรัสตอบยักษี
ซึ่งเอ็งปรารถนานางเทวี กูนี้ไม่ขัดกุมภัณฑ์ ฯ
๏ เมื่อนั้น ทศพักตร์พงศ์พรหมรังสรรค์
ยินดีน้อมเศียรบังคมคัล กุมภัณฑ์ก็คลานเข้าไป
จะอุ้มองค์เทพมารดร ให้เร่าร้อนกายาดั่งเพลิงไหม้
จึ่งช้อนพระบาทนางอรไท ทูนเศียรเหาะไปด้วยฤทธี ฯ
๏ ร้อนรัศมีกายพระอุมา ร้อนทั้งสุริยารังสี
สุดทนสุดกลั้นอสุรี ก็พาองค์เทวีเดินไป ฯ
๏ เมื่อนั้น ฝูงเทพเทวัญน้อยใหญ่
เห็นพระเป็นเจ้าภพไตร ประทานนางให้อสุรา
ตระหนกตกใจไม่มีขวัญ ทุกเทพเทวัญถ้วนหน้า
ก็ไปเฝ้าพระนารายณ์ฤทธา ยังมหาเกษียรวารี ฯ
๏ ครั้นถึงจึ่งทูลเบื้องบาท ว่าพระจอมไกรลาสคีรีศรี
ประทานพระอุมาเทวี ให้ไอ้อัปรีย์ทศกัณฐ์
บรรดาฝูงเทพนิกร เดือดร้อนไปทั่วสรวงสวรรค์
ต่างองค์โศกาจาบัลย์ พระทรงธรรม์จงได้เมตตา ฯ
๏ เมื่อนั้น องค์พระนารายณ์นาถา
ได้แจ้งแห่งคำเทวา จึ่งมีบัญชาตรัสไป
อันพระอุมาโฉมยง องค์เจ้าโลกาประทานให้
แก่ทศกัณฐ์จังไร ใช่ว่าจะเป็นอะไรมี
นัยมันจะเชิญพระอัคเรศ คืนนิเวศน์ไกรลาสคีรีศรี
ตรัสแล้วสำแดงฤทธี เหาะมาจากที่ทะเลวน ฯ
๏ ครั้นถึงต้นทางไปลงกา ก็ลงยังชายป่าพนาสณฑ์
พระองค์จึ่งคิดอุบายกล ร่ายมนต์จำแลงอินทรีย์ ฯ
๏ ด้วยเดชพระเวทอันเชี่ยวชาญ ก็บันดาลกลายเป็นยักษี
รูปนั้นแก่เฒ่าอัปรีย์ ทำทีดั่งหนึ่งพาลา
จับจอบขุดปัถพีดล ยืนปลูกซึ่งต้นพฤกษา
เอายอดลงพื้นพสุธา กลับรากขึ้นมาอัมพร ฯ
๏ เสร็จแล้วพรวนดินรดน้ำ ทำเป็นชื่นชมสโมสร
คอยดูท้าวยี่สิบกร ภูธรจะลวงอสุรี ฯ
๏ เมื่อนั้น ทศเศียรสุริย์วงศ์ยักษี
พาพระอุมาเทวี จรลีมาตามมรคา
เห็นกุมภัณฑ์นั้นปลูกต้นไม้ ไม่รู้ว่านารายณ์นาถา
เข้าใกล้จึ่งกล่าววาจา ตาเฒ่านี้โฉดพ้นไป
ใครห่อนปลูกไม้เอาปลายลง เราดูเร่งพะวงสงสัย
ผิดเพศในพื้นภพไตร จะเป็นผลที่ไหนดังนี้ ฯ
๏ เมื่อนั้น พระนารายณ์ซึ่งเป็นยักษี
ได้ฟังถ้อยคำอสุรี ทำทียิ้มแย้มไยไพ
ตัวท่านนั้นอีกโฉดเขลา กลับติเตียนเราก็เป็นได้
จะตบมือสรวลเล่นให้หนำใจ ด้วยไม่รู้สึกกายา ฯ
๏ เมื่อนั้น ฝ่ายท้าวทศพักตร์ยักษา
ได้ฟังมารเฒ่ากล่าวมา อสุราฉงนสนเท่ห์นัก
จึ่งคิดว่าอันตาแก่นี้ ไฉนจึ่งพาทีทะนงศักดิ์
ไม่เกรงกูผู้วงศ์จัตรุพักตร์ คิดแล้วขุนยักษ์ก็ถามไป
ซึ่งตาว่าเราเขลาโฉด เห็นโทษนั้นมีที่ข้อไหน
จงเร่งบอกมาให้แจ้งใจ หาไม่จะม้วยชีวี ฯ
๏ เมื่อนั้น องค์พระนารายณ์เรืองศรี
ยิ้มแล้วจึ่งกล่าววาที อสุรีไม่แจ้งความใน
ตัวเราผู้เฒ่าจะเอาบุญ ท่านอย่าลืมคุณจะบอกให้
นางดีมีอยู่ไม่พอใจ เอาหญิงจังไรอะไรมา
เมื่อลักขณะคือพระกาล จะผลาญโคตรวงศ์ยักษา
สูญสิ้นทั้งกรุงลงกา หลับตาไม่รู้ว่าชั่วดี ฯ
๏ เมื่อนั้น ทศเศียรสุริย์วงศ์ยักษี
ได้ฟังมารเฒ่าพาที อสุรีก็สงสัยใจ
นางนี้จะจริงเหมือนหนึ่งว่า กายาจึ่งร้อนดั่งเพลิงไหม้
คิดแล้วก็ร้องถามไป นางใดที่ท่านว่าดี
เอ็นดูด้วยช่วยบอกเถิดขุนยักษ์ จักกลับไปเปลี่ยนนางโฉมศรี
ซึ่งทำคุณเราครั้งนี้ ไม่เสียทีจะแทนคุณตา ฯ
๏ เมื่อนั้น พระนารายณ์ซึ่งเป็นยักษา
จึ่งตอบไปด้วยไวปัญญา นางหนึ่งลักขณาวิลาวัณย์
ชื่อว่ามณโฑเทวี งามล้ำนารีในสรวงสวรรค์
ผิวพักตร์ผ่องเพียงดวงจันทร์ สารพันเป็นที่จำเริญรัก ฯ
๏ เมื่อนั้น ทศกัณฐ์ผู้มีสิทธิศักดิ์
ได้ฟังตาเฒ่าขุนยักษ์ แย้มยิ้มพริ้มพักตร์ด้วยยินดี
จึ่งช้อนบาทบงสุ์อัคเรศ ขึ้นทูลเหนือเกศยักษี
เหาะระเห็จเตร็ดฟ้าทันที ไปคีรีไกลลาสบรรพตา ฯ
๏ ครั้นถึงจึ่งวางนางลง ทูลองค์พระอิศวรนาถา
อันซึ่งสมเด็จพระอุมา ตัวข้าจะคืนถวายไว้
ขอประทานมณโฑเทวี ไปเป็นที่ร่วมพิสมัย
พระองค์ผู้ทรงภพไตร จงได้โปรดข้าบทมาลย์ ฯ
๏ เมื่อนั้น พระจอมไกรลาสราชฐาน
ยิ้มแล้วมีเทวโองการ อันโฉมนงคราญอุมานี้
ทรงศรีที่เทพมารดา ไม่ควรวาสนายักษี
ซึ่งขอมณโฑเทวี ทั้งนี้ก็ตามแต่น้ำใจ
ตรัสแล้วมีเทวโองการ เรียกมณโฑเยาวมาลย์มาให้
เอ็งจงพานางลงไป เลี้ยงไว้เป็นศรีลงกา ฯ
๏ เมื่อนั้น ทศเศียรสุริย์วงศ์ยักษา
เห็นโฉมมณโฑกัลยา นางในฟากฟ้าไม่เทียมทัน
งามทรงงามองค์งามอ่อน งามงอนเป็นที่เฉลิมขวัญ
งามพักตร์ลักขณาวิลาวัณย์ สารพันพริ้งพร้อมทั้งอินทรีย์
แสนพิศวาสจะขาดจิต ยิ่งพิศติดเนตรยักษี
ถวายบังคมลาพระศุลี ก็อุ้มองค์เทวีเหาะไป ฯ
๏ มาพลางพลางเชยชมน้อง ประคองแนบจุมพิตพิสมัย
ดั้นหมอกออกเมฆด้วยฤทธิไกร ผ่านพิชัยขีดขินบุรินทร์มา ฯ
๏ เมื่อนั้น ฝ่ายพญาพาลีแกล้วกล้า
เสด็จออกบัญชรรจนา พร้อมหมู่มาตยามนตรี
หมอบกลาดดาษไปจนสุดเนตร ดั่งเทเวศร์เฝ้าองค์โกสีย์
ว่าขานกิจจาการธานี อยู่ที่สิงหาสน์ไพชยนต์
เหลือบเห็นทศพักตร์อุ้มนาง เหาะลอยมากลางเวหน
ล่วงเข้าในภพมณฑล ข้ามมหาไพชยนต์ปราสาทชัย ฯ
๏ ให้พิโรธโกรธกริ้วกระทืบบาท ทำอำนาจเพียงพื้นแผ่นดินไหว
เหม่ไอ้ทศกัณฐ์จังไร หมิ่นกูไม่กลัววายปราณ
ว่าแล้วฉวยชักพระขรรค์ ขบฟันกวัดแกว่งสําแดงหาญ
หมายมาดพิฆาตขุนมาร เหาะทะยานขึ้นยังอัมพร ฯ
๏ แลเห็นโฉมนางวิไลลักษณ์ ผิวพักตร์เพียงเทพอัปสร
เกิดความเสน่หาอาวรณ์ ร้องว่าดูก่อนอสุรา
อันตัวของเราก็เป็นชาย เอ็งทําหยาบคายไม่เกรงหน้า
อุ้มนางข้ามเมืองกูมา จักฆ่าให้ม้วยชีวี
๏ เมื่อนั้น ทศเศียรสุริย์วงศ์ยักษี
เห็นพานรขวางหน้าราวี อสุรีกริ้วโกรธคือไฟฟ้า
เหม่เหม่ไอ้ชาติเดียรฉาน ฮึกหาญพาทีให้เกินหน้า
อากาศเป็นที่ไปมา ปักษีวิทยาสุราลัย
กูเดินโดยทางอัมพร จะเหยียบเศียรวานรก็หาไม่
ซึ่งมึงเย่อหยิ่งจะชิงชัย จะได้เห็นกันบัดเดี๋ยวนี้ ฯ
๏ เมื่อนั้น ลูกท้าวมัฆวานเรืองศรี
ได้ฟังจึ่งตอบวาที เหวยเหวยอสุรีพาลา
นางนี้จะเป็นเมียกู ไอ้สู่รู้จะม้วยสังขาร์
ว่าแล้วแกว่งตรีอันศักดา เข้าไล่เข่นฆ่ากุมภัณฑ์ ฯ
๏ ต่างแทงต่างตีต่างรับ หันเวียนกลอกกลับดั่งจักรผัน
ต่างแข็งต่างกล้าไม่ละกัน ต่างฟาดต่างฟันประจัญบาน ฯ
๏ เมื่อนั้น ทศเศียรสุริย์วงศ์ใจหาญ
ต่อด้วยลูกท้าวมัฆวาน ขุนมารเสียกำลังกายา
กรหนึ่งอุ้มองค์บังอร สิบเก้ากรต่อตีเข่นฆ่า
ทิ่มแทงแย้งยุทธ์เป็นโกลา เสียงสนั่นลั่นฟ้าโสฬส
อาวุธผัดกันเป็นประกาย แสงกระจายพรายไปดั่งไฟกรด
ต่างหาญต่างกล้าไม่เงือดงด ต่างทดต่างแทนฝีมือกัน ฯ
๏ เมื่อนั้น พาลีฤทธิแรงแข็งขัน
โลดโผนโจนจ้วงทะลวงฟัน บุกบั่นเลี้ยวไล่อสุรี ฯ
๏ มิให้ดำรงทรงกายได้ ด้วยกำลังว่องไวกระบี่ศรี
ทิ่มแทงทศกัณฐ์หลายที ขุนกระบี่ชิงได้นางมา ฯ
๏ เมื่อนั้น ทศเศียรสุริย์วงศ์ยักษา
เสียเมียดั่งเสียชีวา ชลนาคลอเนตรอสุรี
ทั้งรักทั้งแค้นทั้งเสียดาย ไม่คิดแก่กายยักษี
ถาโถมโจมจ้วงทะลวงตี คลุกคลีวางวิ่งเข้าชิงนาง ฯ
๏ รบชิดติดพันกระชั้นไป กลับกลอกว่องไวมิให้ห่าง
ต่างหนีต่างไล่ไม่ละวาง ต่างแทงต่างฟันกันไปมา ฯ
๏ เมื่อนั้น พญาพาลีใจกล้า
มือซ้ายอุ้มองค์กัลยา กรขวาถือตรีโรมรัน
ถีบถูกทศพักตร์ยักษี ขุนกระบี่ชี้นิ้วเย้ยหยัน
ทำยักคิ้วหลิ่วตาขบฟัน ว่าเหวยทศกัณฐ์ยี่สิบกร
นางนี้จะเป็นเมียใคร งามวิไลล้ำเทพอัปสร
ว่าพลางจุมพิตบังอร วานรแกล้งเย้าอสุรี ฯ
๏ เมื่อนั้น ทศเศียรสุริย์วงศ์ยักษี
สัประยุทธ์ชิงชัยด้วยพาลี สุดที่จะทานฤทธา
สุดคิดสุดฤทธิ์สุดกำลัง เพียงสิ้นชีวังสังขาร์
สุดที่จะชิงเอาเมียมา สุดปัญญาก็หนีวานร ฯ
๏ เมื่อนั้น พญาพาลีชาญสมร
มีชัยชิงได้บังอร ก็เขจรคืนเข้าธานี ฯ
๏ ครั้นถึงห้องทองไสยาสน์ วางนางเหนืออาสน์มณีศรี
พินิจพิศทั่วทั้งอินทรีย์ มีลักษณ์พริ้มพร้อมวิไลวรรณ
งามพักตร์งามขนงงามเนตร งามเกศงามจุไรงามถัน
งามโอษฐ์งามแก้มงามกรรณ งามพรรณผิวเนื้อดั่งทองทา
งามขำงามคมสมควร งามกระบวนยวนยั่วเสน่หา
งามทั้งจริตกิริยา จึงมีบัญชาตรัสไป ฯ
๏ สุดเอยสุดสวาท นุชนาฏผู้ยอดพิสมัย
จะขอถามน้องอย่าหมองใจ นามกรชื่อไรนางเทวี
เจ้าเป็นหน่อจักรพรรตรา ฤๅนางสวรรค์ชั้นฟ้าในราศี
เหตุใดมาด้วยอสุรี จงบอกแก่พี่แต่จริงไป ฯ
๏ เมื่อนั้น นางมณโฑเยาวยอดพิสมัย
ให้คิดขวยเขินสะเทินใจ บังคมไหว้สนองพจมาน
ตัวข้าชื่อว่ามณโฑ ภิญโญยศยอดสงสาร
เป็นบุตรพระมหาอาจารย์ สี่องค์ทรงฌานท่านเลี้ยงมา
เธอพาไปถวายเป็นข้าบาท พระอิศโรธิราชนาถา
ฝ่ายทศพักตร์อสุรา ไปอาสาองค์พระศุลี
ยกเขาไกรลาสนั้นขึ้นได้ ขอองค์อรไทมเหสี
ประทานข้าแทนนางเทวี อสุรีจึ่งพาเหาะมา ฯ
๏ น้องเอยน้องรัก เยาวลักษณ์ยอดสุดเสน่หา
ซึ่งเจ้าบอกเล่ากิจจา พี่ยาก็แจ้งประจักษ์ใจ
อันทศพักตร์ยักษี อสุรีหาควรแก่เจ้าไม่
บุญพี่กับนางได้สร้างไว้ เผอิญให้มันพามาพบกัน
จะเลี้ยงน้องไว้ให้เป็นเอก ร่วมเศวกฉัตรฉายฉัน
ใหญ่กว่าสนมกํานัล ขวัญเมืองจงได้ปรานี
ว่าพลางเลียมลอดสอดคว้า แก้วตาอย่าผินหนีพี่
ตระโบมโลมลูบทั้งอินทรีย์ มารศรีอย่าสลัดตัดรอน ฯ
๏ ทรงเอยทรงฤทธิ์ พระองค์จงคิดให้ชอบก่อน
ปรานีน้องเถิดภูธร จะหักหาญรานรอนนั่นไม่ดี
ตัวน้องสิเป็นเมียเขา พระปิ่นเกล้าประทานยักษี
ซึ่งจะมารวมรสประเวณี เวราจะมีติดตัวไป
เป็นถึงสุริย์วงศ์วราเดช ใช่จะไร้อัคเรศก็หาไม่
มารักเมียท่านด้วยอันใด ไตรโลกจะหมิ่นนินทา ฯ
๏ ดวงเอยดวงสมร เจ้างามงอนช่างคิดประดิษฐ์ว่า
อันบาปบุญคุณโทษเวรา พี่ยาก็แจ้งประจักษ์ใจ
ซึ่งว่าเป็นเมียอสุรี คำนี้หาต้องการไม่
เป็นแต่สัมผัสกำหนัดใน ยังมิได้ร่วมสมชมชิด
อันธรรมเนียมกษัตริย์ทั้งแผ่นภพ รุกรบได้นางก็เป็นสิทธิ์
พี่ก็อยู่ในธรรมทศพิธ ใช่จะไม่คิดเมื่อไรมี
ว่าพลางอิงแอบแนบเคล้า จุมพิตยั่วเย้าโฉมศรี
เชยมณฑาทิพย์สุมาลี บุษบงคลายคลี่ผกากาญจน์
ภุมรินบินเคล้าละอองอาบ เชยซาบเสาวคนธ์หอมหวาน
พระพิรุณพรอยพรมสุมามาลย์ เบิกบานรับแสงทินกร ฯ
๏ เมื่อนั้น โฉมนางมณโฑดวงสมร
สมสู่ด้วยพญาพานร สโมสรชื่นชมปรีดา
ลืมองค์พระสยมภูวญาณ ลืมทศกัณฐ์มารยักษา
ลืมทั้งสมเด็จพระอุมา ลืมมหาไกรลาสคีรี
แรกรู้ในรสสังวาส แสนสวาทลูกท้าวโกสีย์
แสนเกษมแสนสุขทุกราตรี ในธานีขีดขินอันโอฬาร ฯ
๏ เมื่อนั้น ฝ่ายทศเศียรใจหาญ
ครั้นถึงปราสาทสุรกานต์ ขุนมารเข้าที่ไสยา ฯ
๏ ลดองค์นิ่งขึงตะลึงคิด เสียแรงกูมีฤทธิ์แกล้วกล้า
อาสาสมเด็จพระอิศรา ยกมหาไกรลาสลําบากใจ
จึ่งได้น้องอุ้มแอบแนบชิด ให้พาลีชิงปลิดเอาไปได้
เสียทีมีฤทธิ์เกรียงไกร มาแพ้ไอ้ลิงไพรอัปรีย์
โอ้อนิจจามณโฑเอ๋ย ไม่เห็นเลยว่าจะจากอกพี่
ค่อยประคองอุ้มน้องจรลี ถนอมศรีมาในอัมพร
ปางเนตรเจ้าแลมาสบเนตร ให้ชูชวนกาเมศสโมสร
ปางกรพี่เกี่ยวกระหวัดกร ดวงสมรแนบเนื้อในอุรา
ปางเจ้าเหลือบมาพี่จุมพิต กลิ่นแก้มยังติดนาสา
ซาบชื่นรื่นรสสุคนธา แต่องค์วนิดามาจากไป
สิ้นทั้งสุราลัยไตรจักร จะหาเปรียบเยาวลักษณ์ก็ไม่ได้
ร่ำพลางสะอื้นอาลัย ถอนใจโศกาจาบัลย์ ฯ
๏ เมื่อนั้น นางอัคคีเยาวยอดเฉลิมขวัญ
กับฝูงอนงค์กำนัล เห็นพญากุมภัณฑ์เสด็จมา
พระจริตนั้นผิดกว่าแต่ก่อน ทุกข์ร้อนเศร้าโทมนัสสา
มิได้สรงเสวยโภชนา เข้าห้องไสยาโศกี
ต่างคนต่างเข้าอยู่งาน หมอบกรานบำเรอดีดสี
บ้างก็เข้าโบกปัดพัดวี ทุกที่ตำแหน่งพร้อมกัน ฯ
๏ เมื่อนั้น ทศเศียรสุริย์วงศ์รังสรรค์
ครั้นเห็นฝูงนางกำนัล ทั้งนั้นเข้ามาอยู่งาน
พิศดูรูปโฉมแล้วฟังเสียง ไม่งามเสนาะเพราะเพรียงอ่อนหวาน
ยิ่งคิดถึงมณโฑเยาวมาลย์ ให้บันดาลคลั่งคลุ้มกลุ้มใจ
ผัดลุกขึ้นจากที่ไสยาสน์ กระทืบบาทสนั่นหวั่นไหว
เหม่เหมดูดู๋อีจังไร กูจะฆ่าให้ม้วยชีวา ฯ
๏ ว่าพลางฉวยชักพระขรรค์ แผดเสียงสนั่นดั่งฟ้าผ่า
กวัดแกว่งไปมา ไล่ฝูงนารี ฯ
๏ อี่เอยอี่ทรลักษณ์ กูจักตัดเกล้าเกศี
พาอี่กาลี วิ่งหนีไปไย
มึงมาชวนกัน เย้ยหยันกูได้
ว่าพลางภูวไนย เลี้ยวไล่อลวน ฯ
๏ นางเอยนางกำนัล ตัวสั่นวิ่งหนีสับสน
กลัวจักวายชนม์ เวียนวนวุ่นวาย
ต่างตนร้องตรีด หวาดหวีดขวัญหาย
นางท้าวเจ้ายาย พลัดพรายวุ่นมา ฯ
๏ ครั้นเอยครั้นเห็น สาวศรีหนีเร้นไม่รอหน้า
ยิ่งกริ้วโกรธา ดั่งว่าไฟกัลป์
คลั่งคลุ้มกลุ้มกลัด กวัดแกว่งพระขรรค์
เลี้ยวไล่ฟาดฟัน พัลวันวุ่นไป ฯ
๏ บัดนั้น ฝูงนางกำนัลน้อยใหญ่
เห็นองค์พญามารชาญชัย คลั่งไคล้ไม่เป็นสมประดี
บ้างวิ่งซุกซอนซ่อนตัว ด้วยกลัวอาญายักษี
สิ้นทั้งนักเทศขันที มีแต่นั่งปรับทุกข์กัน ฯ
๏ เมื่อนั้น ทศเศียรสุริย์วงศ์รังสรรค์
แสนโศกโศกาจาบัลย์ แสนทุกข์อัดอั้นตันใจ
แต่โหยหวนครวญถึงคะนึงคิด จะออกว่าราชกิจก็หาไม่
จนถึงเจ็ดเดือนล่วงไป มิได้สบายวิญญาณ์ ฯ
๏ เมื่อนั้น พญากุมภกรรณยักษา
ทั้งองค์พิเภกอนุชา เห็นพระเชษฐาฤทธิรอน
คลุ้มคลั่งดั่งเสียพระจริต อาการนั่นผิดกว่าแต่ก่อน
ไม่ออกเสนาพลากร จะนั่งนอนก็ทอดถอนใจ
ต่างตนครั้นได้แจ้งเหตุ แสนเทวษทุกข์ทนหม่นไหม้
ปรึกษาหารือกันวุ่นไป จึ่งคิดได้ว่าองค์พระสิทธา
มหาโคบุตรทรงญาณ ซึ่งเป็นอาจารย์ของเชษฐา
จำจะให้ไปนิมนต์มา โน้มน้าวเจรจาพาที
คิดแล้วจึ่งมีพจนารถ สั่งขุนอำมาตย์ยักษี
จงเร่งไปเชิญพระมุนี เข้ามายังที่วังใน ฯ
๏ บัดนั้น เสนีผู้มีอัชฌาสัย
รับสั่งพระองค์ทรงฤทธิไกร ก็รีบไปยังบรรณศาลา ฯ
๏ ครั้นถึงจึงประณตบทบงสุ์ พระโคบุตรผู้ทรงสิกขา
แจ้งความตามราชบัญชา น้องเจ้าลงกาพญามาร ฯ
๏ เมื่อนั้น พระโคบุตรผู้ปรีชาหาญ
ได้ฟังก็ลุกขึ้นลนลาน คว้าหาบริขารวุ่นไป
ฉวยคากรองนุ่งเข้ารุงรัง จะหาหนังเสือห่มก็ไม่ได้
ย่ามตกหกพล่านงุ่นง่านใจ จับไม้เท้าจ้องรีบจร ฯ
๏ ครั้นถึงขึ้นบนปราสาท นั่งอาสน์นพรัตน์ประภัสสร
ตาลปัตรพัดย่ามไม่วางกร เอกเขนกกับหมอนอย่างดี ฯ
๏ เมื่อนั้น ทศเศียรสุริย์วงศ์ยักษี
เห็นพระมหามุนี มีความยินดีปรีดา
ยอกรถวายอภิวาทน์ แทบบาทยุคลซ้ายขวา
ทอดถอนฤๅทัยไปมา แล้วแจ้งกิจจาทุกประการ
อันตัวของโยมครั้งนี้ แสนทวีด้วยเทวษดั่งเพลิงผลาญ
แม้นว่ามิได้เยาวมาลย์ หลานก็จะสิ้นชีวาลัย
ขอองค์พระอัยกาเจ้า โปรดเกล้าจงช่วยแก้ไข
ให้ได้มณโฑอรไท มาไว้เป็นปิ่นกัลยา ฯ
๏ เมื่อนั้น พระโคบุตรอาจารย์ฌานกล้า
ยิ้มแล้วจึ่งตอบวาจา จะปรารมภ์ไปไยแต่เพียงนี้
แม้นจะใคร่ได้นางโฉมยง จงไปหาองค์พระฤๅษี
อันชื่ออังคตมุนี เป็นอาจารย์พาลีมาแต่ไร
ให้เธอเมตตาช่วยว่าขาน เห็นการหาขัดได้ไม่
หลานรักจงเร่งรีบไป กราบไหว้อ้อนวอนพระนักธรรม์
ว่าแล้วถวายพระพรลา องค์เจ้าลงการังสรรค์
ลงจากปราสาทสุวรรณ ไปยังอรัญกุฎี ฯ
๏ เมื่อนั้น ท้าวยี่สิบกรยักษี
ได้อุบายพระมหามุนี ดั่งวารีทิพมารดองค์
จึงชำระสระสรงทรงเครื่อง อร่ามเรืองดั่งท้าวครรไลหงส์
พระกรจับศรฤทธิรงค์ เหาะตรงไปยังศาลา ฯ
๏ ครั้นถึงซึ่งอาศรมบท พระอังคตผู้ทรงสิกขา
น้อมเศียรกราบลงกับบาทา แล้วทรงโศกาจาบัลย์ ฯ
๏ เมื่อนั้น พระมหาอาจารย์ฌานขยัน
เห็นทศเศียรกุมภัณฑ์ กันแสงครวญคร่ำร่ำไร
จึ่งมีสุนทรวาจา เหตุใดมาหาแล้วร้องไห้
ทุกข์ร้อนอาวรณ์ประการใด กูนี้สงสัยในวิญญาณ ฯ
๏ เมื่อนั้น ทศเศียรผู้ปรีชาหาญ
ยอกรกราบบาทพระอาจารย์ ก็แจ้งการแต่ต้นจนปลายไป
โยมนี้ไม่มีที่เห็น ใครอันจะเป็นที่พึ่งได้
นิมนต์พระอัยกาปรีชาไว ไปช่วยว่ากล่าวแก่พาลี
ขอเมียข้าบาทนี้คืนมา เหมือนให้ทานชีวายักษี
ว่าพลางซบพักตร์ลงโศก ดั่งหนึ่งชีวีจะวายปราณ ฯ
๏ เมื่อนั้น พระอังคตผู้ปรีชาหาญ
ได้ฟังทศกัณฐ์ขุนมาร ทรงญาณนิ่งนึกตรึกคิด
ดูดู๋ลูกท้าวหัสนัยน์ องอาจทําได้ไม่เกรงผิด
นางนี้พระอิศวรทรงฤทธิ์ ประสิทธิ์ให้เป็นบำเหน็จมา
จำเป็นจะช่วยไกล่เกลี่ย ขอเมียมันคืนให้ยักษา
จะไม่เคืองใต้เบื้องบาทา องค์พระอิศราเรืองชัย
คิดแล้วจึ่งว่าอย่ารำคาญ ไว้นักงานกูจะขอให้
เอ็งอย่าโศกาอาลัย คอยอยู่จะไปบัดเดี๋ยวนี้ ฯ
๏ ว่าแล้วห่อเกล้าชฎาเกศ ครองเครื่องตามเพศฤๅษี
ฉวยย่ามเภสัชพัชนี ออกจากกุฎีแล้วเหาะมา ฯ
๏ ครั้นถึงขีดขินราชฐาน อันโอฬารดั่งดาวดึงสา
ลงยังพ่างพื้นพสุธา ขึ้นมหาปราสาทอลงกรณ์ ฯ
๏ เมื่อนั้น พญาพาลีชาญสมร
ออกหมู่เสนาวานร ภูธรแลเห็นพระอาจารย์
จึ่งเลื่อนลดองค์ลงจากอาสน์ อภิวาทน์ด้วยใจเกษมศานต์
นิมนต์พระองค์ผู้ทรงญาณ ขึ้นแท่นสุรกานต์รูจี
แล้วมีมธุรสวาจา ปราศรัยพระมหาฤๅษี
ซึ่งผู้เป็นเจ้าเข้ามานี้ มีกิจประสงค์สิ่งใด ฯ
๏ เมื่อนั้น องค์พระอังคตอาจารย์ใหญ่
ได้ฟังลูกท้าวหัสนัยน์ จึ่งตอบคำไปด้วยปรีชา
รูปไม่สบายอารมณ์นัก ด้วยทศพักตร์ยักษา
มันไปรบกวนทุกเวลา แสนโศกโศการำพัน
ว่าไปยกไกรลาสคืนตรง องค์พระอิศวรรังสรรค์
ประทานมณโฑเป็นรางวัล จึ่งพากันมาโดยอัมพร
ท่านออกรณรงค์กลางทาง ชิงนางไว้ร่วมสโมสร
ฝ่ายเจ้าก็มีฤทธิรอน จะมาจับไฟร้อนด้วยอันใด
นางนี้สิเป็นเมียเขา องค์พระเป็นเจ้าประทานให้
เป็นบำเหน็จทศกัณฐ์ชาญชัย แจ้งไปจะเคืองพระบาทา
พระองค์เป็นวงศ์เทเวศ ใช่จะไร้อัคเรศเสน่หา
รูปขอคืนให้อสุรา เห็นว่าจะไม่มีราคี ฯ
๏ เมื่อนั้น ลูกท้าวหัสนัยน์เรืองศรี
ได้ฟังพระมหามุนี ขุนกระบี่นิ่งนึกตรึกไป
อันนางมณโฑนงลักษณ์ ยากนักที่กูจะหาได้
ครั้นจะขัดอาจารย์จะน้อยใจ จะให้ก็เสียดายกัลยา
คิดแล้วจึ่งตอบพระนักธรรม์ ทศกัณฐ์อาจใจให้เกินหน้า
ควรฤๅจึ่งขอพระอุมา แล้วเหาะข้ามพาราไม่เกรงใจ
ข้าทำทั้งนี้ด้วยความโกรธ เมื่อว่าเป็นโทษจะส่งให้
แต่นางมณโฑทรามวัย มีครรภ์ได้ถึงกึ่งปี
จะผ่อนปรนก็ขัดสนนัก ด้วยลูกรักในท้องมารศรี
ข้ามิให้ปนศักดิ์อสุรี พระมุนีจงได้เมตตา ฯ
๏ เมื่อนั้น พระอังคตอาจารย์ฌานกล้า
ได้ฟังจึ่งตอบวาจา ข้อนั้นอย่าปรารมภ์ใจ
อันบุตรในครรภ์นางโฉมยง จะให้แก่พระองค์จงได้
จะแหวะออกใส่ท้องแพะไว้ มิให้อันตรายชีวัน ฯ
๏ เมื่อนั้น ลูกท้าวมัฆวานรังสรรค์
ได้ฟังวาจาพระนักธรรม์ อัดอั้นพระทัยพันทวี
สุดรักสุดเสียดายเพียงชีวิต สุดคิดที่จะขัดพระฤๅษี
แต่ทอดถอนฤๅทัยหลายที ขุนกระบี่ขัดสนจนใจ
จำเป็นจึ่งมีพจมาน สั่งนางพนักงานน้อยใหญ่
ให้หามณโฑทรามวัย มาบังคมไหว้พระสิทธา ฯ
๏ บัดนั้น ฝ่ายนางกำนัลซ้ายขวา
รับสั่งถวายบังคมลา เข้ามายังห้องอลงการ ฯ
๏ ครั้นถึงนั่งลงบังคมบาท พระอัครราชผู้ยอดสงสาร
ทูลว่าพระจอมสุธาธาร ให้เชิญบทมาลย์นางเทวี ฯ
๏ เมื่อนั้น โฉมนางมณโฑมารศรี
แจ้งในรับสั่งพระสามี ก็รีบจรลีออกมา ฯ
๏ ครั้นถึงจึ่งประณตบทบงสุ์ พระอาจารย์ผู้ทรงสิกขา
หมอบอยู่ตรงพักตร์ภัสดา คอยฟังบัญชาภูธร ฯ
๏ เมื่อนั้น พญาพานรินทร์ชาญสมร
พิศพักตร์อัศเรศบังอร อาลัยสะท้อนถอนใจ
แล้วมีมัธุรสพจนารถ ดวงสวาทผู้ยอดพิสมัย
บัดนี้พระอาจารย์ชาญชัย มาขอเจ้าคืนให้อสุรา
สุดคิดที่จะขัดพระนักสิทธ์ จนจิตจนใจเป็นหนักหนา
เชิญเจ้าไปตามบัญชา องค์พระอิศราโปรดปราน
ตัวน้องจะได้เป็นเอก ในเศวกฉัตรฉายฉาน
อันบุตรในครรภ์นงคราญ เปรียบปานดั่งดวงชีวี
พี่ขอแหวะเอาแต่ลูกรัก ไว้ชมต่างพักตร์มารศรี
เจ้าอย่ากังขาราคี ปรานีพี่เถิดกัลยา ฯ
๏ เมื่อนั้น นางมณโฑเยาวยอดเสน่หา
ได้ฟังดั่งจะม้วยมรณา โศการำพันทูลไป
โอ้ว่าพระทูลกระหม่อมแก้ว ไม่ปรานีเมียแล้วฤๅไฉน
จะมาสลัดตัดอาลัย คืนให้ไปแก่อสุรี
เดิมได้บัญชาแก่ข้าบาท จะเลี้ยงเป็นอัครราชมเหสี
อกเอ๋ยเสียชาติเป็นสตรี จะมีคู่ครองถึงสองชาย
เสียทีกําเนิดเกิดมา ชั่วช้ากว่าหญิงทั้งหลาย
ว่าพลางกลิ้งเกลือกเสือกกาย โฉมฉายสุดสิ้นสมประดี ฯ
๏ เมื่อนั้น องค์พระอังคตฤาษี
เห็นนางมณโฑเทวี กันแสงโศกีสลบไป
จึ่งเรียกเอาตรีสุรกานต์ ลูกท้าวมัฆวานก็ส่งให้
พระนักธรรม์แหวะครรภ์อรไท โดยไสยเวทอันศักดา ฯ
๏ แล้วช้อนเอาองค์พระกุมาร อันหย่อนกาลกว่าทศมาสา
ใส่ในท้องแพะด้วยฤทธา แล้วร่ายวิทยาเป่าไป ฯ
๏ เดชะมนตราพระดาบส แผลกายหายหมดหาเห็นไม่
ก็ฟื้นตื่นองค์อรไท ด้วยฤทธิไกรพระมุนี ฯ
๏ เมื่อนั้น โฉมนางมณโฑมารศรี
ครั้นฟื้นคืนได้สมประดี เทวีบังคมพระอาจารย์ ฯ
๏ เมื่อนั้น พระอังคตปรีชากล้าหาญ
จึ่งลาลูกท้าวมัฆวาน พานงคราญเดินมากุฎี ฯ
๏ ครั้นถึงจึ่งกล่าวสุนทร ดูก่อนทศพักตร์ยักษี
กูไปว่ากล่าวพาลี ได้นางเทวีคืนมา
แต่ว่าโฉมยงทรงครรภ์ กลัวจะปนพงศ์พันธุ์ยักษา
เขาให้ตัวกูผู้สิทธา แหวะเอาบุตรานั้นไว้
เอ็งพาไปเลี้ยงจงดี โดยประเพณีโลกวิสัย
ครอบครองสวรรยาราชัย ไพบูลย์พูนสุขทุกนิรันดร์ ฯ
๏ เมื่อนั้น ทศพักตร์พงศ์พรหมรังสรรค์
ก้มเกล้าประนมบังคมคัล ยินดีเป็นพ้นพันทวี
จึ่งว่าอันคุณพระอาจารย์ ขอประทานใส่ไว้เหนือเกศี
แม้นมิใช่องค์พระมุนี ที่ไหนพาลีจะให้มา
พระจงค่อยอยู่สำราญ ที่ในสถานแนวป่า
ว่าแล้วกราบบาทพระสิทธา อุ้มองค์กัลยาเหาะไป ฯ
๏ เลื่อนลอยมาในอัมพร ข้ามมหาสาครกว้างใหญ่
ถึงทวีปลงกากรุงไกร ก็เข้าในปราสาทอลงการ ฯ
๏ วางองค์ลงเหนือแท่นแก้ว อันเพริศแพร้วด้วยดวงมุกดาหาร
พินิจพิศโฉมนงคราญ แล้วมีพจมานอันสุนทร ฯ
๏ สุดเอยสุดสวาท นุชนาฏนิ่มเนื้อดวงสมร
บุญพี่กับองค์บังอร แต่ก่อนเคยสร้างมาด้วยกัน
พระเป็นเจ้าจึ่งประทานน้อง ให้มาร่วมห้องภิรมย์ขวัญ
ยังไม่ได้ชมแก้วสักกึ่งวัน พาลีโมหันธ์ฉันทา
ออกรณรงค์ยงยุทธ์ สัประยุทธ์ด้วยจิตอิจฉา
รอนราญหาญหักอหังการ์ ชิงเอาแก้วตาของพี่ไป
แต่โศกามาถึงกึ่งปี จะเว้นสักนาทีก็หาไม่
แม้นมิเป็นห่วงด้วยดวงใจ ที่ไหนพี่จะคงชีวี
สุดรักสุดกลั้นสุดกำลัง จึ่งซังไปหาพระฤๅษี
สิ้นเวรสิ้นกรรมเราวันนี้ จึ่งได้แก้วพี่คืนมา ฯ
๏ ว่าพลางก็ทางสัพยอก เย้าหยอกด้วยความเสน่หา
กรสอดกอดลูบพนิดา อสุราชื่นเริงบันเทิงใจ ฯ
๏ เมื่อนั้น นางมณโฑผู้ยอดพิสมัย
ปัดกรค้อนคมแล้วทูลไป พระคุณภูวไนยพันทวี
เห็นแจ้งประจักษ์ว่ารักจริง จึ่งทิ้งเสียได้เอาตัวหนี
เพราะเมตตาจึ่งช้าถึงกึ่งปี ถ้ามิปรานีจะนานครัน ฯ
๏ สุดเอยสุดสวาท นุชนาฏเลิศล้ำสาวสวรรค์
รักเจ้าเท่าดวงชีวัน ควรฤๅรําพันเจรจา
ก็ย่อมแจ้งใจอยู่ในอก อย่ายกโทษพี่เลยกนิษฐา
ว่าพลางอิงแอบแนบกายา กรลอดสอดคว้ายุพาพาล
ชมเนตรเกศแก้มแล้วรับขวัญ เชยมณฑาสวรรค์หอมหวาน
พยับคลุ้มชอุ่มอนธการ ฟ้าลั่นบันดาลคำรน
เมขลาล่อแก้วแววไว รามสูรเลี้ยวไล่ในเวหน
เปรี้ยงเปรี้ยงเสียงสนั่นอึงอล ฝนสวรรค์พรอยพรมมาลี ฯ
๏ เมื่อนั้น โฉมนางมณโฑมารศรี
ได้ร่วมรสทศพักตร์อสุรี เทวีพิศวาสจะขาดใจ
ลืมองค์พญาพานรินทร์ ลืมพิชัยขีดขินกรุงใหญ่
ลืมทั้งโอรสยศไกร ลืมฝูงนางในกำนัล
เพลิดเพลินด้วยสมบัติพัสถาน แสนสำราญเป็นสุขเกษมสันต์
เฟี้ยมเฝ้าประดิพัทธ์ผูกพัน กับองค์ทศกัณฐ์สามี ฯ
๏ มาจะกล่าวบทไป ถึงพระอังคตฤาษี
แต่แหวะครรภ์มณโฑเทวี พระมุนีใส่ท้องแพะไว้
ตั้งพิธีรักษากุมาร จะมีเหตุเภทพาลก็หาไม่
ครบกำหนดทศมาสยามชัย ก็เข้าไปขีดขินพระนคร ฯ
๏ ครั้นถึงจึ่งตรงขึ้นปราสาท นั่งอาสน์เนาวรัตน์ประภัสสร
แล้วมีวาจาอันสุนทร ดูก่อนพญาพาลี
กุมารซึ่งใส่ท้องแพะไว้ คิดได้โดยเดือนดิถี
ถ้วนกำหนดทศมาสฤกษ์ดี วันนี้กูจะแหวะออกจากครรภ์ ฯ
๏ เมื่อนั้น ลูกท้าวหัสนัยน์รังสรรค์
ได้ฟังพระมหานักธรรม์ อภิวันท์แล้วตอบวาจา
อันคุณพระมหาอาจารย์ ขอประทานใส่ไว้เหนือเกศา
ซึ่งจะแหวะเอาองค์กุมารา ตัวข้ามีความยินดี ฯ
๏ ตรัสแล้วมีราชโองการ สั่งนางพนักงานสาวศรี
จงนำนางแพะมาบัดนี้ ให้ทันนาทียามชัย ฯ
๏ บัดนั้น ฝ่ายนางพนักงานน้อยใหญ่
รับสั่งพระองค์ทรงภพไตร บังคมไหวแล้วรีบไปพร้อมกัน ฯ
๏ ครั้นถึงที่นางแพะอยู่ จึ่งหมู่อนงค์สาวสรรค์
บ้างจูงบ้างล้อมถนอมครรภ์ พานางแพะนั้นเข้ามา ฯ
๏ เมื่อนั้น องค์พระอาจารย์ฌานกล้า
สมาธิสํารวมวิญญาณ์ โดยมหาไสยเวทพิธี ฯ
๏ เป่าเข้าในปากนางแพะ แล้วแหวะด้วยมีดพระฤๅษี
ช้อนองค์กุมารมาทันที วางที่พานทองพรายพรรณ ฯ
๏ บัดนั้น เถ้าแก่ชะแม่สาวสรรค์
ต่างคนชื่นชมบังคมคัล เชิญพระกุมารนั้นออกไป ฯ
๏ ชําระสระสนานหลานอินทร์ ให้หมดมลทินดั่งแขไข
แล้วเชิญพระโอรสยศไกร ขึ้นไว้เหนืออาสน์โอฬาร์ ฯ
๏ เมื่อนั้น พระดาบสผู้ทรงสิกขา
จึ่งให้นามตามองค์พระสิทธา เป็นมหามงคลสวัสดี
ชื่อว่าองคตกุมาร สุริย์วงศ์มัฆวานเรืองศรี
แล้วอวยชัยประสิทธิ์ฤทธี จงอยู่ดีเป็นสุขสถาวร
ครั้นเสร็จถวายพระพรลา องค์พญาพาลีชาญสมร
เหาะระเห็จขึ้นยังอัมพร เขจรไปที่พระนักธรรม์ ฯ
๏ เมื่อนั้น พาลีฤทธิแรงแข็งขัน
เห็นพระลูกยาวิลาวัณย์ ผิวพรรณเสาวภาคย์ทั้งกายา
พิศพักตร์ลักขณาราศี เป็นที่จําเริญเสน่หา
ตัวเขียวปรากฏรจนา โสภาผ่องพักตร์อำไพ
จึงจัดสาวสรรค์กำนัลนาง ล้วนโฉมสำอางประทานให้
ทั้งพระนมพี่เลี้ยงนอกใน มหาดเล็กเด็กใช้ครบครัน ฯ
๏ เมื่อนั้น โฉมนางดาราสาวสวรรค์
รักใคร่ในองคตนั้น ดั่งบุตรอันเกิดในอุทร
จึ่งอุ้มเอาองค์ลูกรัก วางลงเหนือตักสายสมร
นางค่อยสนองประคองกร ช้อนเกศขึ้นแล้วก็เชยชม
ด้วยความพิศวาสพระกุมาร พยาบาลเลี้ยงมาแต่ประถม
เช้าค่ำพร่ำถนอมเป็นอารมณ์ นางให้เสวยนมแต่นั้นมา
อันพระกันธาราอรไท ก็ไหลจากพระเต้าซ้ายขวา
ดั่งอมฤตรสโอชา จนชันษาได้สิบปี ฯ
๏ เมื่อนั้น พญาพานรินทร์เรืองศรี
เห็นโอรสจำเริญสวัสดี ก็ปรีดาภิรมย์สมคิด
จะใคร่ให้ลงสรงสาคร ภูธรจึ่งมีประกาศิต
แก่โหราผู้รู้ดูนิมิต จงพินิจฤกษ์ยามเวลา
กูจะทํามงคลสรงสนาน องค์พระกุมารโอรสา
ที่ในแม่น้ำยมนา อย่าให้มีเหตุเภทภัย ฯ
๏ บัดนั้น จึ่งขุนโหราผู้ใหญ่
รับสั่งลูกท้าวหัสนัยน์ ก็ขับไล่ไปตามคัมภีร์
เสร็จแล้วประณตบทบงสุ์ ทูลองค์พญากระบี่ศรี
ซึ่งจะลงสรงชลธี ฤกษ์ดียังอีกสามวัน
ตีสิบเอ็ดได้โชคอสุรินทร์ ปลอดทั้งทักทินยมขันธ์
แม้นว่าพ้นเวลานั้น สุริยันอรุณจะมีภัย
จะต้องรณรงค์ในคงคา แต่ว่าจะจับตัวได้
จะปรากฏพระยศทั้งแดนไตร ถึงร้ายก็นัยจะเป็นดี ฯ
๏ เมื่อนั้น ลูกท้าวหัสนัยน์เรืองศรี
ฟังโหรถวายฤกษ์นาที ดั่งวารีทิพย์มาเจือใจ
จึ่งมีพระราชบัญชา สั่งมหาเสนาผู้ใหญ่
ให้แต่งการสนานชลาลัย แล้วไปนิมนต์พระอาจารย์ ฯ
๏ บัดนั้น เสนาผู้ใหญ่ใจหาญ
รับสั่งลูกท้าวมัฆวาน ชุลีกรแล้วคลานออกมา ฯ
๏ จึ่งจัดพระมหาปราสาท โอภาสดั่งวิมานในดึงสา
ปูพรมกั้นฉากอลงการ์ ห้อยพวงรัตนาสุมามาลย์
แล้วรายราชวัติสองข้าง ทางจะลงยมนาท่าสนาน
ตั้งมณฑปแก้วสุรกานต์ ข่ายทองโอฬารล้อมวง
ใต้น้ำก็ขึงข่ายเพชร ในที่เสด็จลงสรง
แล้วให้กระบี่ฤทธิรงค์ ออกไปเชิญองค์พระมุนี ฯ
๏ บัดนั้น จึ่งขุนธรรมการกระบี่ศรี
รับคำเสนาธิบดี ไปยังที่อยู่พระนักพรต ฯ
๏ ครั้นถึงเผดียงราธนา เหล่าพระมหาดาบส
บัดนี้จะลงสรงพระโอรส กำหนดนิมนต์ให้เข้าไป ฯ
๏ เมื่อนั้น พระมหามุนีน้อยใหญ่
ต่างนุ่งคากรองครองสไบ ฉวยได้ตาลิปัตรก็รีบมา ฯ
๏ ครั้นถึงจึ่งขึ้นบนปราสาท นั่งอาสน์ตามหลั่นชันษา
ก็สวดไสยเวทวิทยา เป็นมหามงคลสวัสดี ฯ
๏ มาจะกล่าวบทไป ถึงท้าวทศพักตร์ยักษี
แจ้งว่าพญาพาลี พรุ่งนี้จะลงสรงองคต
ไอ้นี่มันลูกศัตรู เกิดมาให้กูอัปยศ
นานไปจะได้แต่ทรยศ ทศทิศจะรับอัประมาณ
ว่าลูกมณโฑนุชนาฏ เกิดด้วยไอ้ชาติเดียรฉาน
จะฆ่ามันเสียให้วายปราณ จึ่งจะสิ้นรำคาญสบายใจ ฯ
๏ คิดแล้วเสด็จโดยบัญชร สำแดงฤทธิรอนแผ่นดินไหว
เหาะระเห็จเตร็ดฟ้าว่องไว ตรงไปยมนานที ฯ
๏ มาถึงซึ่งที่ท่าสรง ก็ลงยังฝั่งวารีศรี
ยอกรเหนือเกล้าเมาลี อสุรีก็ร่ายพระเวทไป ฯ
๏ ครั้นถ้วนคำรบเจ็ดท่า กายาก็กลับเป็นปูใหญ่
เสร็จแล้วคลานลงชลาลัย จมอยู่ในท้องวารี ฯ
๏ เมื่อนั้น พญาพานรินทร์เรืองศรี
ครั้นแสงทองส่องฟ้าธาตรี ก็เสด็จจากที่ไสยา
จึ่งให้แต่งองค์พระโอรส อลงกตด้วยทิพย์ภูษา
ทองกรสวมกรเป็นนาคา พาหุรัดธํามรงค์สังวาล ฯ
๏ เสร็จแล้วให้ทรงยานุมาศ แห่โดยพยุหบาตรสรงสนาน
ฆ้องกลองเครื่องสูงโอฬาร พฤฒาจารย์ก็นำเสด็จไป ฯ
๏ บัดนั้น ฝ่ายทหารวานรน้อยใหญ่
ก็ลงเที่ยวค้นชลาลัย ไล่สัตว์ที่มีเขี้ยวงา ฯ
๏ พากันค้นไปเป็นหมู่หมู่ ก็พบปูตัวใหญ่ใจกล้า
แอบกับคันฉัตรรัตนา วานรไล่จับวุ่นไป ฯ
๏ เมื่อนั้น ทศกัณฐ์ซึ่งเป็นปูใหญ่
ง่าก้ามคำรามเสียงเกรียงไกร ทะยานไล่วานรเป็นโกลี ฯ
๏ บัดนั้น โยธาทหารกระบี่ศรี
ไม่รู้ที่จะต่อฤทธี ต่างคนต่างหนีขึ้นมา ฯ
๏ ก้มเกล้าประณตบทบงสุ์ ทูลองค์พาลีแกล้วกล้า
ว่าพบปูใหญ่อหังการ์ ข้าเข้าเข่นฆ่ามันต่อกร ฯ
๏ เมื่อนั้น ลูกท้าวมัฆวานชาญสมร
ได้ฟังชักตรีฤทธิรอน โถมลงสาครด้วยโกรธา
แหวกน้ำดำด้นค้นจบ พานพบปูใหญ่ใจกล้า
โลดโผนโจนจับด้วยศักดา ยมนาเป็นระลอกกระฉอกไป ฯ
๏ เมื่อนั้น ทศพักตร์ซึ่งเป็นปูใหญ่
ครั้นพญาพาลีเข้าชิงชัย ตกใจก็กลายเป็นกุมภัณฑ์
แหวกน้ำทําฤทธิ์เข้าต่อยุทธ์ ด้วยกำลังวัยวุฒิแข็งขัน
สองหาญต่อกล้าโรมรัน เสียงสนั่นทั้งท้องวารี ฯ
๏ เมื่อนั้น ลูกท้าวมัฆวานเรืองศรี
กริ้วโกรธพิโรธดั่งอัคคี ขุนกระบี่จึ่งร้องประกาศไป
เหม่เหม่ดูดู๋ไอ้ทศพักตร์ อิจฉาทรลักษณ์หยาบใหญ่
กูจะฆ่าให้ม้วยบรรลัย ว่าแล้วเข้าไล่บุกบัน ฯ
๏ ต่างฟันต่างแทงต่างรับ กลอกกลับรวดเร็วดั่งจักรผัน
ถ้อยทีถ้อยตีถ้อยประจัญ หนีไล่พัลวันในวารี ฯ
๏ เมื่อนั้น ทศเศียรสุริย์วงศ์ยักษี
แต่ปะทะระกรพาลี อสุรีก็ถอยกำลังฤทธิ์
ทั้งยี่สิบกรฟอนฟาด ไม่อาจต้านต่อรอติด
แต่รับรองป้องกันมิให้ชิด สุดคิดจําเข้าต่อกร ฯ
๏ เมื่อนั้น พญาพาลีชาญสมร
ไล่รุกบุกบั่นฟันฟอน วานรถีบต้องอสุรี
จมน้ำดำผุดไม่หยุดรับ ก็ถาโถมโจมจับยักษี
รวบรัดตัวได้ในนที ขุนกระบี่ก็พาขึ้นมา ฯ
๏ บัดนั้น ฝ่ายพลวานรแกล้วกล้า
เห็นพระองค์ผู้ทรงนครา จับได้ยักษาก็ดีใจ
จึ่งเข้าผูกมัดรัดรึง ตรึงไว้ด้วยพวนเหล็กใหญ่
บ้างเข้าเยาะเย้ยไยไพ ตระเวนไว้ที่ริมคงคา ฯ
๏ บัดนั้น โหราพฤฒาจารย์พร้อมหน้า
ครั้นถึงศุภฤกษ์เวลา พอจับอสุราได้พร้อมกัน
ให้ลั่นฆ้องประโคมแตรสังข์ เภรีมี่ดังครื้นครั่น
สุครีพอุ้มนัดดาวิลาวัณย์ จรจรัลลงสรงนที ฯ
๏ เสร็จซึ่งมงคลสรงสนาน ก็เชิญพระกุมารเรืองศรี
ขึ้นจากท้องท่าวารี กระบี่แห่แหนแน่นมา ฯ
๏ ครั้นถึงพระมหาปราสาท อันโอภาสจำรัสพระเวหา
โยคีชีพราหมณ์พฤฒา ราชครูโหราทั้งนั้น
เข้ามาถวายอาเศียรพาท โดยศาสตร์พระอิศวรรังสรรค์
โอมอ่านพระเวทขึ้นพร้อมกัน เฉลิมขวัญองค์พระกุมารา ฯ
๏ บัดนั้น ราชครูผู้ใหญ่ซ้ายขวา
ก็จุดเทียนเวียนแว่นรัตนา ให้ประโคมกาหลดนตรี
ฆ้องกลองพิณสังข์กังสดาล ประสานเสียงดุริยางค์อึงมี่
เจ็ดรอบชอบโดยประเวณี ดับอัคคีโบกควันไปทันใด
แล้วเอาจุณเจิมเฉลิมพักตร์ ตามลักขณาตำราไสย
บรรดาเสนาวานรใน ก็อวยชัยให้พรสวัสดี ฯ
๏ เมื่อนั้น ฝ่ายคณะพระมหาฤาษี
ครั้นเสร็จการราชพิธี ก็ลาไปที่อยู่พระอาจารย์ ฯ
๏ เมื่อนั้น พญาพาลีใจหาญ
จึงสั่งเสนายามพะวาน ให้เอาทศกัณฐ์มารขึ้นมา ฯ
๏ บัดนั้น ยามพะวานวานรใจกล้า
รับสั่งพระองค์ทรงนครา ชุลีลาแล้วรีบระเห็จไป ฯ
๏ มาถึงที่มัดอสุรี ขุนกระบี่ฉุดพวนเหล็กใหญ่
บรรดาโยธีกระบี่ไพร เขาลากไล่ตีต้อนกุมภัณฑ์ ฯ
๏ ครั้นถึงจึ่งเอาต้นแหล่ง ผูกแย่งขึงไว้ให้มั่น
ทารกรรมตรำตรากทศกัณฐ์ ที่หน้าพระโรงคัลรูจี ฯ
๏ เมื่อนั้น พญาพานรินทร์เรืองศรี
ครั้นเห็นทศเศียรอสุรี ขุนกระบี่ยิ้มพรายสบายใจ
จึ่งมีพระราชบัญชา สั่งหมู่โยธาน้อยใหญ่
จงไปเยาะเย้ยไยไพ ให้สมแก่ใจไอ้สาธารณ์ ฯ
๏ บัดนั้น ฝ่ายหมู่โยธีทวยหาญ
รับสั่งลูกท้าวมัฆวาน ต่างวิ่งลนลานออกมา ฯ
๏ ครั้นถึงจึ่งเข้าแย่งยุด กระชากฉุดพวนใหญ่ลากคร่า
ลางลิงยักคิ้วหลิ่วตา ชี้หน้าเยาะเย้ยกุมภัณฑ์
เหวยเหวยดูก่อนขุนยักษ์ ก้มพักตร์อยู่ไยไอ้โมหันธ์
นี่ฤๅชื่อว่าทศกัณฐ์ เป็นเจ้ากุมภัณฑ์ในลงกา
อาจองว่าวงศ์จัตุรพักตร์ อวดฤทธิ์สิทธิศักดิ์แกล้วกล้า
ไม่อดสูลอบแปลงเป็นปูมา เขาจับได้ที่ท่าชลาลัย
เสียแรงสิบพักตร์ยี่สิบกร มานั่งทอดถอนใจใหญ่
เหวยเจ้าลงกากรุงไกร เป็นไรจึ่งไม่แผลงฤทธิ์
ดีแต่จะลอบทําร้าย ไม่มีชาติอายแต่สักหนิด
กูเห็นเป็นสิ้นความคิด ที่จะแก้ชีวิตไปลงกา ฯ
๏ เมื่อนั้น พญาพาลีใจกล้า
สำรวลสรวลสันต์แล้วบัญชา ให้โยธาผูกทศกัณฐ์ไว้
สำหรับองคตลูกกู ลากเล่นต่างปูตัวใหญ่
สั่งเสร็จเสด็จเข้าไป ยังไพชยนต์รัตน์รูจี ฯ
๏ บัดนั้น องคตกุมารเรืองศรี
ครั้นรุ่งสางสว่างราตรี ลงมาที่ท้องพระโรงคัล ฯ
๏ จึ่งจูงทศกัณฐ์ลากเล่น เช้าเย็นเป็นสุขเกษมสันต์
แล้วเอาข้าวเดนนางกำนัล ให้กินวันละปั้นทุกเวลา ฯ
๏ เมื่อนั้น พญาพาลีใจกล้า
แต่จับทศกัณฐ์พันธนา ให้ลูกยาลากเล่นเป็นช้านาน
จนกายซูบผอมอดอยาก ลําบากปิ้มสิ้นสังขาร
แกล้งทารกรรมทำประจาน ขุนมารมาได้ถึงเจ็ดวัน
คิดว่าครั้งนี้จะไว้ยศ ให้ปรากฏฟากฟ้าสรวงสวรรค์
กว่าจะสิ้นกำหนดกัปกัลป์ จึงให้แก้กุมภัณฑ์ปล่อยไป ฯ
๏ บัดนั้น วานรราชมัลผู้ใหญ่
รับสั่งลูกท้าวหัสนัยน์ ก็แก้ปล่อยไปทันที ฯ
๏ เมื่อนั้น ทศเศียรสุริย์วงศ์ยักษี
ได้ความอัปยศพันทวี อสุรีไม่เงยพักตรา
สุดเจ็บสุดอายสุดฤทธิ์ สุดคิดมิใคร่ให้เห็นหน้า
จำเป็นจำดำรงกายา เหาะไปลงกาธานี ฯ
๏ ครั้นถึงนิเวศน์ราชฐาน ขึ้นแท่นสุรกานต์จำรัสศรี
ทอดองค์ลงทรงโศกี อสุรีสะท้อนถอนใจ ฯ
๏ โอ้ว่าเสียแรงกูเรืองฤทธิ์ ทศทิศไม่รอต่อได้
ออกนามขามเดชทั่วไป ทั้งในไตรภพธาตรี
ครั้งหนึ่งไปต่อฤทธิรงค์ ก็แพ้องค์อรชุนเรืองศรี
อายอสุรเทวานาคี แล้วมาแพ้พาลีถึงสองครา
อันพระเวทพระมนต์ศรสิทธิ์ ก็ชํานาญฤทธิ์แกล้วกล้า
ทั้งเทพอาวุธล้วนศักดา ควรฤๅมาแพ้ภัยพาล
ซึ่งจะทำสงครามต่อไป เสียชัยก็จะเสียสังขาร
จําจะคิดกับองค์พระอาจารย์ ทําการถอดจิตออกจากกาย ฯ
๏ พญามารนิ่งนึกตรึกไป จนอุทัยเรืองแรงแสงฉาย
เสด็จจากแท่นแก้วแพร้วพราย กรายกรออกพระโรงรูจี ฯ
๏ จึ่งมีพระราชบรรหาร สั่งเสนามารยักษี
จงรีบออกไปยังกุฎี เชิญพระมุนีเข้ามา ฯ
๏ บัดนั้น จึ่งเสนามารยักษา
รับสั่งแล้วถวายบังคมลา อสุราก็รีบระเห็จไป ฯ
๏ ครั้นถึงอาศรมพระดาบส ยอกรประณตประนมไหว้
แจ้งความตามข้อรับสั่งใช้ โดยในพระราชโองการ ฯ
๏ เมื่อนั้น พระโคบุตรปรีชากล้าหาญ
รู้ว่าทศเศียรพญามาร นิมนต์ไปราชฐานธานี
ก็นุ่งคากรองเปลือกไม้ สำหรับวิสัยพระฤๅษี
ฉวยได้ไม้เท้าพัชนี ออกจากกุฎีแล้วรีบมา ฯ
๏ ครั้นถึงพระนิเวศน์วังสถาน องค์พระอาจารย์ฌานกล้า
ขึ้นยังปราสาทแก้วแววฟ้า นั่งแท่นรัตนาพรายพรรณ ฯ
๏ เมื่อนั้น ทศเศียรสุริย์วงศ์รังสรรค์
น้อมเศียรนมัสการพระนักธรรม์ วันนี้โยมให้นิมนต์มา
ด้วยพระองค์สิเป็นอาจารย์ บอกการศิลป์ศรให้ข้า
ทั้งพระเวทพระมนต์วิทยา ล้วนมีศักดาเกรียงไกร
ข้าไปสงครามด้วยพาลี สองทีไม่สู้เขาได้
ครั้งพระอรชุนมัดไป ก็แจ้งในใต้เบื้องบทมาลย์
ภายหน้าแม้นมีปัจจามิตร ชีวิตก็จะสิ้นสังขาร
ขอพระองค์ผู้ทรงตบะญาณ ช่วยคิดการอย่าให้ม้วยชีวี ฯ
๏ เมื่อนั้น องค์พระโคบุตรฤๅษี
ยิ้มแล้วจึ่งตอบวาที อสุรีอย่าปรารมภ์ใจ
กูจะตั้งพิธีตบะกิจ ถอดจิตของเอ็งออกให้
ถึงใครจะฆ่าไม่บรรลัย ด้วยดวงใจอยู่นอกกายา
เราจะขึ้นไปทำพิธี ยอดนิลคีรีภูผา
อย่าให้ใครแจ้งกิจจา ว่าแล้วก็พากันไป ฯ
๏ ครั้นถึงจึ่งองค์พระมุนี นิมิตโรงพิธีสูงใหญ่
พร้อมด้วยฉัตรเบญจรงค์ธงชัย ธูปเทียนดอกไม้ครบครัน ฯ
๏ เมื่อนั้น ทศเศียรสุริย์วงศ์รังสรรค์
สระสรงทรงเครื่องวิไลวรรณ จุณจันทน์เจิมพักตร์ดั่งโยคี
ทรงภูษาขาวโขมพัสตร์ พระหัตถ์ถือประคำมณีศรี
สอดสายธุหร่ำรูจี เข้าโรงพิธีอำไพ ฯ
๏ จึ่งเอาธูปเทียนมาลา บูชาโดยศาสตร์คัมภีร์ไสย
หลับเนตรอ่านเวทสำรวมใจ มิได้หวาดไหวไปมา ฯ
๏ เมื่อนั้น พระโคบุตรอาจารย์ฌานกล้า
นั่งสมาธิเหนืออาสน์ภาวนา วิญญาณ์ผูกจิตอสุรี
จึ่งเอาน้ำสังข์น้ำกลศ รดเหนือเศียรเกล้ายักษี
แล้วร่ายพระเวทอันฤทธี เป่าทั่วอินทรีย์กุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
หลับเนตรอ่านเวทตบะกรรม์ ก็ล่วงพิธีนั้นช้านาน
เก้าเดือนเก้าวันเก้านาที ให้อิ่มดีไม่อยากอาหาร
ด้วยเดชพระเวทตบะญาณ ปานดั่งกินทิพย์ทุกเวลา
เมื่อจิตจะออกจากตัว ให้มึนมัวนัยน์เนตรทั้งซ้ายขวา
เศียรพองสยองโลมา ดั่งว่าจะสิ้นสมประดี
แรงน้อยผ็อยไปไม่นั่งตรง ซบลงหมอบอยู่กับที่
ดวงจิตก็ออกจากอินทรีย์ อสุรีสลบนิ่งไป ฯ
๏ เมื่อนั้น องคพระโคบุตรอาจารย์ใหญ่
ยินดีก็หยิบเอาดวงใจ ใส่ในกล่องแก้วแววฟ้า
ชั้นนอกนั้นศีลาประดับ ปรับชิดยิ่งเส้นเลขา
ครั้นแล้วจึ่งองค์พระสิทธา เอาน้ำประกายาอสุรี ฯ
๏ เมื่อนั้น ทศเศียรสุริย์วงศ์ยักษี
ก็ฟื้นคืนได้สมประดี ปรีดาด้วยจิตออกจากกาย
จึ่งตรัสแก่องค์พระนักสิทธ์ พิธีนี้ทำมิได้ง่าย
ถึงมาตรใครฆ่าก็ไม่ตาย ศัตรูหมู่ร้ายไม่เกรงกัน
อันคุณพระองค์ทรงเดช เสมอด้วยบิตุเรศรังสรรค์
จิตนี้เป็นที่สำคัญ พระนักธรรม์จะเอาไว้แห่งใด ฯ
๏ เมื่อนั้น องค์พระโคบุตรอาจารย์ใหญ่
ได้ฟังบัญชาก็ตอบไป อันดวงใจซึ่งออกจากกายา
เปรียบดั่งลูกโคที่พลัดแม่ อยากนมชะแง้แลหา
ถ้าเหลือบไปเห็นมารดา ก็จะวิ่งเข้ามาด้วยยินดี
ดวงจิตจะไว้ใกล้กาย ดีร้ายจะคืนเข้าสู่ที่
ถึงมาตรจะซ้ำทำพิธี ชีวีไม่คืนออกมา
กูจะช่วยรักษาไว้ ที่ในกุฎีกลางป่า
ให้ไกลองค์พญาอสุรา เห็นว่าจะไม่มีเหตุการณ์ ฯ
๏ เมื่อนั้น ทศเศียรผู้ปรีชาหาญ
ได้ฟังพระมหาอาจารย์ ปานได้ช่อชั้นดุษฎี
จึ่งว่าสุดแต่พระคุณ จะการุญโปรดเกล้าเกศี
โยมจะพึ่งบาทพระมุนี ไปกว่าชีวีจะมรณา ฯ
๏ เมื่อนั้น พญาดาบสพรตกล้า
เสร็จแล้วถวายพระพรลา พาดวงใจเหาะไปกุฎี ฯ
๏ เมื่อนั้น ท้าวยี่สิบกรยักษี
เสร็จส่งพระมหามุนี อสุรีแสนโสมนัสนัก
ดั่งได้สมบัติพัสถาน อันโอฬารเลิศในไตรจักร
สํารวลสรวลยิ้มพริ้มพักตร์ ขุนยักษ์เสด็จกลับมา ฯ
๏ เมื่อนั้น ฝ่ายกุเปรันยักษา
แต่มาอยู่กาลจักรพารา เฝ้าเจ้าโลกาเป็นนิจไป
จะได้ขี่ม้ารถคชสาร ยวดยานสิ่งอื่นนั้นหาไม่
ทรงแต่บุษบกอำไพ เป็นที่ชอบใจอสุรี
เวลาอุทัยก็ทรงเครื่อง อร่ามเรืองจํารัสรัศมี
ขึ้นบุษบกแก้วมณี ไปสู่ที่เฝ้าเจ้าโลกา ฯ
๏ ครั้นถึงซึ่งเนินไกรลาส ก็ลงจากอากาศเวหา
พอองค์สมเด็จพระอิศรา สำรวมวิญญาณ์จำเริญฌาน
อยู่ในวิมานแก้วอลงกรณ์ เหนือคอกุญชรตัวหาญ
ยักษีหยุดอยู่สำราญ เชิงสถานไกรลาสบรรพต ฯ
๏ เที่ยวชมพฤกษาทิชาชาติ ล้วนงามสะอาดประหลาดหมด
โนรีจับไม้คันธรส นกกดจับเกดเคียงกัน
กาลิงจับกิ่งกาหลง ฝูงหงส์จับไม้กะทั่งหัน
กระลุมพูจู่จับแสลงพัน เบญจวรรณจับต้นพะวา
นกสักร่อนจับกิ่งสน อัญชันจับต้นฉำฉา
นกแก้วจับต้นกรรณิการ์ ไก่ฟ้าจับต้นมะไฟ
มีทั้งห้วยเหวเปลวปล่อง ชั้นช่องโตรกเตริ่นเนินไศล
อสุราชื่นเริงบันเทิงใจ ในเชิงไกรลาสคีรี ฯ
๏ เมื่อนั้น ทศเศียรสุริย์วงศ์ยักษี
แต่ถอดดวงจิตจากอินทรีย์ มีใจองอาจอหังการ์
ให้คิดอิจฉาอาธรรม์ แก่กุเปรันเชษฐา
ว่าองค์สมเด็จพระบิดา ยกมหาบุษบกให้ไป
ตัวกูก็ทรงสิทธิศักดิ์ จะโหมหักชิงคืนมาให้ได้
คิดแล้วลงสรงคงคาลัย ทรงเครื่องพิชัยสงครามยุทธ์
ยี่สิบหัตถ์นั้นจับพระแสง เงื้อง่ากวัดแกว่งอุตลุด
ผลาดแผลงสำแดงฤทธิรุทร เหาะทะยานผ่านสมุทรขึ้นเมฆา ฯ
๏ ครั้นถึงเนินไศลไกรลาส แลผาดไปเห็นพระเชษฐา
มีความยินดีปรีดา จึ่งกล่าววาจาประกาศไป
ดูกรกุเปรันยักษ์ ผู้ผ่านกาลจักรกรุงใหญ่
อันบุษบกแก้วแววไว สำหรับพิชัยลงกา
พระบิตุรงค์ทรงมอบราชฐาน ให้เราผ่านพิภพยักษา
ท่านจงส่งบุษบกมา ไม่ให้จะฆ่าเสียบัดนี้ ฯ
๏ เมื่อนั้น กุเปรันสิทธิศักดิ์ยักษี
ได้ฟังทศพักตร์พาที อสุรีกริ้วโกรธขบฟัน
จึ่งว่าสมเด็จพระบิตุเรศ ให้ตัวผ่านนิเวศน์เขตขัณฑ์
บรรดาพี่น้องทั้งนั้น ก็แบ่งปันให้ตามลำดับมา
แต่บุษบกแก้วทิพยมาศ ท้าวประสาทให้กูผู้เชษฐา
ตัวเอ็งก็เป็นอนุชา ได้สมบัติบิดาไม่หนําใจ
ยังมาอ้างอวดอหังการ ฮึกหาญดูหมิ่นผู้ใหญ่
ตัวกูก็มีฤทธิไกร จะกลัวมึงไยไอ้อัปรีย์ ฯ
๏ เมื่อนั้น ทศเศียรสุริย์วงศ์ยักษี
ได้ฟังเชษฐาพาที อสุรีกริ้วโกรธดั่งไฟกาฬ
จึ่งร้องว่าเหวยกุเปรัน วันนี้มึงจะม้วยสังขาร
ว่าแล้วเผ่นโผนโจนทะยาน เข้าไล่รอนราญพี่ยา ฯ
๏ เมื่อนั้น กุเปรันฤทธิไกรใจกล้า
รับรองป้องปัดเป็นโกลา ตีซ้ายป่ายขวาอลวน
ต่อต้านสัประยุทธ์โหมหัก ตีต้องทศพักตร์หลายหน
สองกล้าสองหาญทานทน ต่างตนไม่เงือดงดกัน ฯ
๏ เมื่อนั้น ทศเศียรฤทธิแรงแข็งขัน
ต้องศาสตราวุธกุเปรัน กุมภัณฑ์เดือดดาลทะยานใจ
เผ่นโผนโจนจับรับรอง ชิงเอาตะบองเพชรได้
ตีต้องกุเปรันหันไป เลือดไหลลงโซมกายา ฯ
๏ เมื่อนั้น กุเปรันสิทธิศักดิ์ยักษา
ความเจ็บปิ้มม้วยมรณา อสุรารั้งรอท้อใจ
สิ้นแรงหิวหอบบอบนัก จะต่อฤทธิ์ทศพักตร์ก็มิได้
ความกลัวทิ้งบุษบกไว้ หนีไปพึ่งองค์พระศุลี ฯ
๏ เมื่อนั้น ทศเศียรสุริย์วงศ์ยักษี
ไล่ชิดติดพันตามตี ไปจนถึงที่เจ้าโลกา ฯ
๏ เมื่อนั้น กุเปรันสิทธิศักดิ์ยักษา
วิ่งหนีดั่งจะม้วยชีวา เวียนรอบคชาพระทรงญาณ
จึ่งร้องทูลองค์พระเป็นเจ้า จงโปรดเกล้าช่วยชีพสังขาร
ทศกัณฐ์หยาบช้าสาธารณ์ มันไล่รอนราญราวี ฯ
๏ เมื่อนั้น พระสยมภูวนาถเรืองศรี
ได้ยินสำเนียงอสุรี ภูมีเหลือบเนตรแลไป
เห็นทศเศียรขุนยักษ์ อาจองทะนงศักดิ์หยาบใหญ่
โกรธาถอดงาคชไกร ขว้างไปปักอกอสุรา ฯ
๏ แล้วสาปซ้ำด้วยวาจาสิทธิ์ ให้ติดอยู่กับทรวงยักษา
ต่อวันสิ้นชีพชีวา งานั้นจึ่งหลุดจากอินทรีย์ ฯ
๏ เมื่อนั้น ทศกัณฐ์สิทธิศักดิ์ยักษี
เจ็บปวดปิ้มสิ้นชีวี อสุรีคอยดำรงทรงกาย
ยี่สิบกรถอนงากระชากฉุด ไม่หลุดจากอกก็ใจหาย
มิได้ตามตีพี่ชาย กลัวตายก็วิ่งหนีไป ฯ
๏ เจ็บปวดรวดเร้าเป็นกำลัง จะเหลียวหลังมาก็หาไม่
ขึ้นบุษบกแก้วแววไว ลอยลิ่วไปในเมฆา ฯ
๏ ครั้นถึงนิเวศน์วังสถาน สั่งเสนามารยักษา
ไปหาวิษณุกรรม์เทวา ว่ากูให้มาบัดเดี๋ยวนี้ ฯ
๏ บัดนั้น จึ่งเสนามารยักษี
รับสั่งแล้วแผลงฤทธี อสุรีเหาะขึ้นอัมพร ฯ
๏ ครั้นถึงจึ่งแจ้งแก่เทวัญ ว่าท้าวทศกัณฐ์ชาญสมร
ให้มาเชิญท่านผู้ฤทธิรอน ไปยังนครลงกา ฯ
๏ บัดนั้น พระวิษณุกรรมแกล้วกล้า
ได้แจ้งแห่งคำอสุรา ก็สำแดงฤทธาเหาะไป ฯ
๏ ครั้นถึงลงจากอากาศ เทวราชผู้มีอัชฌาสัย
ก็เข้าไปยังท้องพระโรงชัย นั่งใกล้พญาอสุรี ฯ
๏ เมื่อนั้น ทศเศียรสุริย์วงศ์ยักษี
เห็นพระวิษณุกรรม์ก็ยินดี จึ่งมีสุนทรวาจา
ดูกรท่านผู้จำเริญสุข เราทนทุกข์ปิ้มสิ้นสังขาร์
ด้วยพระอิศโรโกรธา ขว้างงามาปักอุระไว้
แล้วทั้งสาปซ้ำมิให้หลุด ชักฉุดเท่าไรก็ไม่ไหว
จะให้ท่านรจนามัย แก้ไขเลื่อยงาคเชนทร
แล้วทำเครื่องประดับปิด ให้วิจิตรแลเลื่อมประภัสสร
อย่าให้เห็นงากุญชร อลงกรณ์ให้สนิทงามดี ฯ
๏ บัดนั้น พระวิษณุกรรม์เรืองศรี
ก็เลื่อยงาที่อกอสุรี มิให้ราคีกายา ฯ
๏ ไม่ทันพริบตางาก็ขาด ด้วยฤทธิ์เทวราชแกล้วกล้า
แล้วนิมิตอาภรณ์รจนา ปิดซึ่งอุราพญามาร ฯ
๏ ครั้นเสร็จก็ลาทศกัณฐ์ เทวัญออกจากราชฐาน
เหาะขึ้นยังพื้นคัคนานต์ ตรงไปวิมานอลงกรณ์ ฯ
๏ มาจะกล่าวบทไป ถึงหนุมานชาญสมร
อยู่ในขีดขินพระนคร ด้วยพญาวานรพาลี
ต่างตาต่างใจไม่เกียจคร้าน ราชกิจการงานถ้วนถี่
แสนสนุกทุกทิวาราตรี กระบี่คิดถวิลจินดา
ใคร่รักษาศีลสํารวมจิต ให้จําเริญฤทธิ์แกล้วกล้า
คิดแล้วลูกพระพายเทวา ก็เข้ามายังท้องพระโรงคัล ฯ
๏ ครั้นถึงประณตบทบงสุ์ องคพญาพาลีรังสรรค์
ทูลว่าขอลาพระทรงธรรม์ ไปสร้างพรหมจรรย์พิธี ฯ
๏ เมื่อนั้น พญาพานรินทร์เรืองศรี
ได้ฟังนัดดาร่วมชีวี ขุนกระบี่อัดอั้นฤทัย
จึ่งสวมสอดกอดองค์หลานรัก พิศพักตร์ทอดถอนใจใหญ่
แล้วว่าตัวเจ้าจะออกไป จำศีลอยู่ในอรัญวา
พ่อจงสำเร็จความคิด ให้เลื่องชื่อลือฤทธิ์ทุกทิศา
เสร็จแล้วเร่งกลับคืนมา จะได้ต่างตาต่างกร ฯ
๏ บัดนั้น กำแหงหนุมานชาญสมร
ก้มเกล้าคำนับรับพร ด้วยใจสุนทรสวัสดี
แล้วจึ่งประณตบทบงสุ์ ลาองค์สุครีพกระบี่ศรี
สั่งทั้งองคตร่วมชีวี ขุนกระบี่ก็เหาะระเห็จไป ฯ
๏ มาถึงป่ากัทลีวัน สำคัญไม้หว้าต้นใหญ่
ร่มชิดมิดแสงอโณทัย เข้าอาศัยภาวนาน่าสำราญ ฯ
๏ เมื่อนั้น ทศเศียรสุริย์วงศ์ใจหาญ
เสวยสุขสวรรยาโอฬาร ด้วยฝูงบริวารนารี
มิได้อิ่มใจในรสรัก พญายักษ์จะใคร่เกษมศรี
ด้วยเทพธิดากัลยาณี อสุรีเหาะไปเมืองฟ้า ฯ
๏ มาถึงพิภพมัฆวาน ในสถานแดนดาวดึงสา
จึ่งอ่านพระเวทอันศักดา แปลงเพศกายากุมภัณฑ์ ฯ
๏ อ่าองค์ทรงโฉมประโลมใจ ดั่งองค์หัสนัยน์รังสรรค์
ยุรยาตรนาดกรจรจรัล เข้าวิมานสุวรรณรูจี ฯ
๏ ครั้นถึงนั่งแท่นนางฟ้า ไขว่คว้าด้วยใจเกษมศรี
สัพยอกหยอกเย้าไปในที ร่วมรสฤดีภิรมย์ใจ ฯ
๏ แล้วเที่ยวไปชมสมพาส ทุกวิมานมาศน้อยใหญ่
เชยแก้มแนมเนื้ออรไท ลูบไล้ชมทิพย์สุมามาลย์
เที่ยวไปทั้งหกชั้นฟ้า อสุราเป็นสุขเกษมศานต์
เพลินใจในรสฤดีดาล ช้านานถึงเจ็ดราตรี ฯ
๏ เมื่อนั้น ฝ่ายนางมณโฑมเหสี
ไม่แจ้งว่าองค์พระสามี มีที่เสด็จไปแห่งใด
เจ็ดวันแต่ตั้งใจคอย รำพันเศร้าสร้อยละห้อยไห้
สิ้นทั้งสนมกรมใน อาลัยร่ำรักกุมภัณฑ์ ฯ
๏ เมื่อนั้น ชิวหาฤทธิแรงแข็งขัน
แจ้งว่าองค์ท้าวทศกัณฐ์ หายไปหลายวันไม่กลับมา
โฉมนางมณโฑกับสาวสนม โศกาปรารมภ์ละห้อยหา
ขุนยักษ์ใคร่แจ้งกิจจา ก็รีบมาเฝ้านางเทวี ฯ
๏ ครั้นถึงจึ่งน้อมศิโรเพฐน์ ยอกรเหนือเกศเกศี
ทูลว่าพระองค์ทรงธรณี ร้ายดีไม่แจ้งประจักษ์ใจ
พระแม่จะมาโศกา ใช่จะทราบกิจจาก็หาไม่
อันบุษบกแก้วแววไว ของท่านไทสหมลิวัน
ให้ไว้แก่ท้าวจัตุรพักตร์ องค์อัครอัยการังสรรค์
เป็นที่เสี่ยงทายสำคัญ ถ้าหญิงอันผัวมรณา
ขึ้นขี่บุษบกไม่คลาดเคลื่อน ลอยเลื่อนไปโดยพระเวหา
แม้นดียังมีชีวา บุษบกก็พาลอยไป
แม่อย่าโศกาอาวรณ์ เร่าร้อนฤทัยหม่นไหม้
จงเสี่ยงบุษบกแก้วแววไว จะได้ประจักษ์ว่าร้ายดี ฯ
๏ เมื่อนั้น โฉมนางมณโฑมเหสี
ได้ฟังชิวหาพาที ก็เสด็จมาที่หน้าพระลาน ฯ
๏ ครั้นถึงขึ้นบุษบกรัตน์ ยอกรตั้งสัตย์อธิษฐาน
ก็ลอยลิ่วปลิวไปในคัคนานต์ งามปานมหาเวไชยันต์
แสงแก้วจำรัสประภัสสร เพียงแสงทินกรฉายฉัน
ทักษิณรอบเมืองกุมภัณฑ์ เวียนวันร่อนกลับลงมา ฯ
๏ บัดนั้น ฝูงนางกํานัลซ้ายขวา
เสนีชีพราหมณ์พฤฒา พร้อมหน้าก็เห็นประจักษ์ใจ
รู้ว่าพระองค์ทรงธรณี ไปดีหามีเหตุไม่
สิ้นความโศกาอาลัย ไพบูลย์พูนสุขสำราญ ฯ
๏ เมื่อนั้น ท้าวยี่สิบกรใจหาญ
เสร็จปลอมนางฟ้ายุพาพาล ขุนมารเหาะกลับมาธานี ฯ
๏ เมื่อนั้น นางเทพธิดาทุกราศี
แจ้งว่าทศกัณฐ์อสุรี มาปลอมร่วมฤดีภิรมยา
น้อยจิตคิดแค้นกันแสงศัลย์ ดั่งจะม้วยชีวันสังขาร์
บอกแก่ฝูงเทพเทวา ทั่วทุกชั้นฟ้าสุราลัย ฯ
๏ เมื่อนั้น ฝ่ายเทพบุตรน้อยใหญ่
ได้ฟังคั่งแค้นแน่นใจ ดั่งใครมาเด็ดเอาชีวี
ครั้นจะหักโหมโรมรัน กลัวฤทธิ์ทศกัณฐ์ยักษี
หน้าตาไม่เป็นสมประดี มีแต่ปรับทุกข์กันไปมา ฯ
๏ เมื่อนั้น ท้าวทศเศียรยักษา
แปลงกายเที่ยวปลอมนางฟ้า มิได้คิดแก่หน้าสุราลัย
ประพฤติชั่วมัวเมากามคุณ โมหาทารุณหยาบใหญ่
แล้วแปลงเป็นมัจฉาไป ร่วมพิสมัยกับนางปลา
จนเกิดบุตรีวิลาวัณย์ ชื่อนางสุพรรณมัจฉา
แล้วแปลงเป็นพญาคชา เที่ยวไปในป่าหิมพานต์
เข้าร่วมภิรมย์สมพาส สังวาสด้วยนางคชสาร
เป็นสุขสนุกสําราญ เกิดสองกุมารฤทธี
ชื่อว่ากิริธรกิริวัน กายนั้นเป็นเพศยักษี
ดวงพักตร์นั้นเหมือนชนนี อัศกรรณอสุรีไปเลี้ยงไว้
ฝ่ายนางมณโฑนงลักษณ์ มีโอรสรักพิสมัย
ยิ่งกว่าสุริย์วงศ์ในเวียงชัย ให้ชื่อรณพักตร์กุมารา
อันนางพระสนมพันอนงค์ ก็ทรงครรภ์คลอดโอรสา
ชื่อสหัสกุมารอสุรา พญายักษ์รักตามอันดับกัน
แล้วประทานนางนมพี่เลี้ยง ประคองเคียงขับกล่อมถนอมขวัญ
ขึ้นเฝ้าเช้าเย็นเป็นนิรันดร์ ดั่งดาวล้อมจันทร์ในราตรี ฯ
๏ เมื่อนั้น ฝ่ายรณพักตร์ยักษี
ครั้นชันษาได้สิบห้าปี มีแต่หยาบช้าสามานย์
คิดจักใคร่เรียนศรศาสตร์ ให้มีอำนาจกล้าหาญ
ในพระโคบุตรผู้ทรงญาณ อันเป็นอาจารย์ของบิดร
คิดแล้วอ่าองค์ทรงเครื่อง อร่ามเรืองเนาวรัตน์ประภัสสร
ลงจากปราสาทอลงกรณ์ บทจรมาพระโรงรูจี ฯ
๏ ครั้นถึงประณตบทบงสุ์ กราบลงแทบเบื้องบทศรี
แล้วทูลพระชนกชนนี ลูกนี้จะขอบังคมลา
ไปเรียนไตรเพทเวทมนตร์ ให้เรืองฤทธิรณแกล้วกล้า
ในสํานักพระมหาสิทธา ผ่านฟ้าจงได้ปรานี ฯ
๏ เมื่อนั้น พระบิตุเรศมารดาทั้งสองศรี
ฟังโอรสาพาที ยินดีด้วยสมอารมณ์คิด
ลูบหลังแล้วมีพจมาน พ่อจะไปเรียนการศรสิทธิ์
ก็ต้องตามสุริย์วงศ์ทรงฤทธิ์ ให้สมดั่งจิตลูกยา ฯ
๏ เมื่อนั้น รณพักตร์สุริย์วงศ์ยักษา
รับพรบิตุเรศมารดา ถวายบังคมลาแล้วเหาะไป ฯ
๏ ครั้นถึงสำนักพระอาจารย์ เข้าไปมัสการบังคมไหว้
แจ้งว่าตัวข้านี้ตั้งใจ มาอยู่ใต้เบื้องบาทพระมุนี ฯ
๏ เมื่อนั้น พระโคบุตรมหาฤๅษี
ได้ฟังรณพักตร์ก็ยินดี จึ่งมีวาจาตอบไป
หลานรักจะเรียนวิชาการ กูผู้อาจารย์จะบอกให้
จงมีความเพียรมั่นไว้ ก็จะได้สมดั่งจินดา
ว่าแล้วจึ่งบอกเวทมนตร์ อุปเท่ห์เล่ห์กลคาถา
ตามในไตรเพทพรหมา พระสิทธาบอกให้ทุกประการ ฯ
๏ เมื่อนั้น ลูกท้าวทศเศียรใจหาญ
ปรนนิบัตินวดฟั้นอาจารย์ พากเพียรช้านานมากึ่งปี
ไตรเพทเวทมนตร์ก็จำได้ ขึ้นปากขึ้นใจถ้วนถี่
ไม่พลั้งพลาดคลาดคำพระมุนี ดั่งเหล็กเพชรจารที่ศีลา ฯ
๏ เมื่อนั้น พระโคบุตรอาจารย์ฌานกล้า
เห็นรณพักตร์ไวปัญญา เล่าเรียนวิชาได้ชํานาญ
จึ่งมีวาจาอันสุนทร ดูก่อนเจ้าผู้เป็นหลาน
พระเวทอันหนึ่งเชี่ยวชาญ ชื่อว่ามหากาลอัคคี
บูชาพระเป็นเจ้าทั้งสาม พยายามตามเวทพระฤๅษี
ถ้าครบกำหนดเจ็ดปี ก็จะเรืองฤทธีด้วยศิลป์ชัย
เจ้าจงไปนั่งบัลลังก์สมาธิ ในที่โพกาศเนินไศล
ทรมานอินทรีย์สำรวมใจ ก็จะได้สําเร็จดั่งจินดา ฯ
๏ เมื่อนั้น รณพักตร์สุริย์วงศ์ยักษา
ได้ฟังพระมหาสิทธา อสุรามีความยินดี
ยอกรประณตบทบงสุ์ องค์พระโคบุตรฤๅษี
ออกจากอรัญกุฎี จรลีตามทางพนาดร ฯ
๏ ครั้นถึงซึ่งที่โพกาศ ศีลาลาดแทบเชิงสิงขร
มีสถานธารท่าชโลธร สาครไหลเชี่ยวเป็นเกลียวมา ฯ
๏ จึ่งลงชำระสระสนาน ให้สำราญกายยักษา
ทรงขาวโขมพัสตร์สะอาดตา สไบขาวเฉียงบ่าอสุรี
ผูกเกล้าชฎาห่อเกศ ถือเพศเป็นเพศฤๅษี
จุณเจิมเฉลิมพักตร์สามที ทรงประคำมณีอลงกรณ์
แล้วเกี่ยวรัดโกปินำ สอดสายธุหร่ำประภัสสร
สำรวมจิตอินทรีย์สังวร บทจรมาแท่นศิลา ฯ
๏ เข้านั่งตั้งกายระงับจิต โดยพิธีทางอุเบกขา
บริกรรมพระเวทพรหมา หว่างกระลากองกูณฑ์อัคคี
อดทั้งน้ำท่าอาหาร ทรมานไม่ออกจากที่
จนถ้วนกำหนดเจ็ดปี ก็สำเร็จดั่งมีพยายาม ฯ
๏ เมื่อนั้น องค์พระเป็นเจ้าทั้งสาม
ให้เร่าร้อนฤทัยดั่งไฟลาม มีความสงสัยในวิญญาณ์
ต่างองค์ต่างเล็งทิพเนตร ก็แจ้งเหตุรณพักตร์ยักษา
มาตั้งพิธีกระลา บูชาพระเวทอยู่ช้านาน
หวังว่าจะขอศรสิทธิ์ อันเรืองฤทธิ์อำนาจอาจหาญ
ก็เสด็จจากทิพวิมาน เหาะทะยานมายังอสุรี ฯ
๏ ครั้นถึงจึงยืนทั้งสามองค์ ตรงหน้ารณพักตร์ยักษี
ปรากฏพระกายอินทรีย์ มีเทวบัญชาถามไป
ว่าเหวยดูกรขุนมาร เอ็งมาทําการพิธีใหญ่
มีความปรารถนาสิ่งใด บอกกูให้แจ้งกิจจา ฯ
๏ เมื่อนั้น ฝ่ายรณพักตร์ยักษา
ได้ฟังเทวราชบัญชา อสุราลืมเนตรแลไป
เห็นพระเป็นเจ้าทั้งสาม สง่างามไม่มีที่เปรียบได้
ก็ออกจากพิธีกระลาไฟ เข้าไปน้อมเศียรบังคมคัล
ทูลว่าตัวข้าผู้รองบาท สามพระภูวนาถรังสรรค์
อุตส่าห์มาตั้งพิธีกรรม์ จะขอศรอันฤทธี ฯ
๏ เมื่อนั้น สามพระองค์ทรงสวัสดิ์รัศมี
ได้ฟังอสุราพาที ขอศรอันมีศักดา
จึ่งพระสยมภูวนาถ ประสาทศรพรหมาสตร์แก่ยักษา
ทั้งพระเวทแปลงเพศกายา เป็นองค์อินทราสำหรับไป
ฝ่ายท้าวมหาพรหมาน จึ่งประทานศรนาคบาศให้
แล้วตรัสอำนวยอวยชัย ให้เรืองฤทธิไกรดั่งไฟพราย
ถึงจะตายจงตายบนอากาศ ให้ประหลาดฝูงโลกทั้งหลาย
แม้นเศียรนั้นขาดจากกาย ตกดินจงกลายเป็นไฟกัลป์
ต่อได้พานแก้วทิพมาศ ของพรหมาธิราชรังสรรค์
มารองรับเศียรกุมภัณฑ์ ไฟนั้นจึ่งไม่ไหม้โลกา
พระนารายณ์ประทานศรสิทธิ์ วิษณุปาณัมแก่ยักษา
เสร็จแล้วสามองค์ก็กลับมา ยังวิมานรัตนารูจี ฯ
๏ เมื่อนั้น ลูกท้าวทศเศียรยักษี
ได้ศรสามเล่มก็ยินดี อสุรีมาลาพระอาจารย์
เสร็จแล้วถวายอภิวาทน์ สำแดงอำนาจกำลังหาญ
เหาะขึ้นยังพื้นคัคนานต์ คืนเข้าราชฐานลงกา ฯ
๏ ครั้นถึงจึ่งประณตบทบงสุ์ พระบิตุรงค์ธิราชนาถา
ทั้งองค์สมเด็จพระมารดา ในมหาปราสาทรูจี ฯ
๏ เมื่อนั้น พระบิตุเรศมารดาทั้งสองศรี
สวมสอดกอดลูกด้วยยินดี แล้วมีวาทีถามไป
เจ้าไปเรียนศิลปศาสตร์ สำเร็จปรารถนาฤๅหาไม่
แต่วันพ่อจากเวียงชัย ก็ตั้งใจคอยเจ้าทุกเวลา ฯ
๏ เมื่อนั้น รณพักตร์สุริย์วงศ์ยักษา
น้อมเศียรสนองพระวาจา ลูกจากบาทาไปหลายปี
อุตส่าห์พยายามด้วยความเพียร เรียนศิลปศาสตร์พระฤๅษี
รู้ครบจบไตรเวทวิธี แล้วอาหุดีกระลาไฟ
ได้ศรสามเล่มฤทธิรงค์ พระเป็นเจ้าสามองค์ประสาทให้
จึ่งกลับเข้ามาเวียงชัย ตั้งใจจะสนองพระบาทา ฯ
๏ เมื่อนั้น พระชนนีบิตุเรศนาถา
ฟังโอรสแจ้งกิจจา แสนโสมนัสสาพ้นนัก
ตรัสว่าพ่อยอดสุริย์วงศ์ ควรที่ดำรงอาณาจักร
เป็นเจ้าแก่หมู่อสูรยักษ์ ปิ่นปักลงกาพระนคร ฯ
๏ เมื่อนั้น รณพักตร์กุมารชาญสมร
น้อมเศียรถวายชุลีกร บทจรมาปราสาทรูจี ฯ
๏ มาจะกล่าวบทไป ถึงสหมลิวันยักษี
แจ้งว่าลัสเตียนอสุรี สุดสิ้นชีวีวายปราณ
ทศกัณฐ์ได้ผ่านพารา เบียดเบียนเทวาทุกสถาน
นานไปจะเกิดภัยพาล ร้อนถึงบาดาลกรุงไกร
เมืองเราเป็นมหานัคเรศ ขอบเขตท่าทางหาดีไม่
จะไปตั้งด่านขันให้มั่นไว้ อย่าให้ไพรีมาบีฑา
คิดแล้วจึ่งสั่งเสนามาร เร่งเตรียมทหารซ้ายขวา
กูจะไปเที่ยวดูมรคา ตั้งด่านรักษาธานี ฯ
๏ บัดนั้น จึ่งเสนามารยักษี
รับสั่งพญาอสุรี ชุลีลาออกจากพระโรงคัล ฯ
๏ เกณฑ์พลทวยหาญชาญณรงค์ เลือกล้วนอาจองแข็งขัน
กองหน้าถือปืนขบฟัน น้าวนกยืนยันทุกตน
หมู่หนึ่งหน้ากากตากลอก ถือหอกกวัดแกว่งกุลาหล
หมู่หนึ่งถือธนูลูกกล เขี้ยวโง้งพ้นปากเพียงตา
หมู่หนึ่งล้วนถือทวนยาว ฟันขาวหน้าไพร่ใจกล้า
เตรียมทั้งรถแก้วแววฟ้า คอยท่าเสด็จอสุรี ฯ
๏ เมื่อนั้น ท้าวสหมลิวันยักษี
เสด็จจากแท่นแก้วมณี มาเข้าที่สระสรงชลธาร ฯ
๏ ชำระสระสนานสำราญองค์ ทรงสุคนธาทิพหอมหวาน
สนับเพลาพลอยแก้วสุรกานต์ ภูษาลายก้านเครือครุฑ
สอดใส่ชายไหวชายแครง ฉลององค์ตาดแย่งรายบุษย์
ตาบทิศทับทรวงชมพูนุท สังวาลชุดมุกดาชิงดวง
พาหุรัดทองกรมังกรกลาย ธํามรงค์เพชรพรายรุ้งร่วง
ทรงมงกุฎแก้วดอกไม้พวง ห้อยห่วงกุณฑลประดับกรรณ
พระหัตถ์ซ้ายจับคทาธร กรขวานั้นกุมพระแสงขรรค์
งามทรงดั่งองค์เวสสุวัณ จรจรัลไปขึ้นพิชัยรถ ฯ
๏ รถเอยราชรถทรง กำกงประดับด้วยมรกต
แอกงอนอ่อนงามช้อยชด บัลลงก์ลดช่อตั้งกระจังราย
ประดับรูปเทพนมประนมนิ้ว ครุฑจับนาคหิ้วแหงนหงาย
บุษบกเรือนเก็จเพชรพราย งามคล้ายรถทรงทินกร
เทียมโตสองพันตัวคะนอง ลำพองดั่งพญาไกรสร
สารถีมือถือโตมร ขับจรรวดเร็วดั่งลมพัด
ประดับด้วยอภิรุมชุมสาย ธงริ้วทิวรายปลายสะบัด
เกณฑ์แห่เบียดเสียดเยียดยัด ขนัดฆ้องกลองประโคมโครมครึก
เสียงกงรถลั่นสนั่นป่า โยธาโห่ร้องก้องกึก
แผ่นดินไหวหวั่นพันลึก คึกคึกออกจากธานี ฯ
๏ มาถึงเนินทรายชายสมุทร ที่สุดขอบเขตยักษี
เป็นต้นทางจะขึ้นไปปัถพี อสุรีให้หยุดพลไกร ฯ
๏ จึ่งนิมิตเป็นสระปทุมมาศ บัวหนึ่งประหลาดดอกใหญ่
เป็นทางโดยก้านลงไป แล้วไว้ประตูศีลา
มีกำแพงแล่งล้อมป้อมค่าย กุมภัณฑ์โกฏิปลายอยู่รักษา
ถัดนั้นไว้พญาคชา สูงใหญ่แกล้วกล้าบ้ามัน
เที่ยวท่องป้องกันกระเวนทาง คอยล้างศัตรูให้อาสัญ
ถัดไปไว้เขากระทบกัน ประกายนั้นรุ่งโรจน์เป็นเพลิงกาฬ
ถัดนั้นมีฝูงยุงใหญ่ ตัวเท่าแม่ไก่ใจหาญ
จัดเสร็จสำเร็จทุกประการ พญามารกลับมายังธานี ฯ
๏ ครั้นถึงจึ่งมีบัญชา สั่งมหาเสนาทั้งสี่
ว่าทวารปราการพระบุรี เป็นที่เข้าออกอลวน
ถ้าศัตรูปลอมมาทําร้าย จะแยกรายกันจับเห็นขัดสน
จงทำเป็นตราชูยนตร์ ชั่งให้ทุกตนทั้งไปมา
สั่งแล้วเสด็จลีลาศ จากบัลลังก์ราชรัถา
กรายกรนวยนาดยาตรา ขึ้นยังมหาปราสาทชัย ฯ
๏ เมื่อนั้น ทั้งสี่เสนาผู้ใหญ่
รับสั่งพระองค์ทรงภพไตร ไปทําตามมีบัญชาการ ฯ
๏ เมื่อนั้น ท้าวสหมลิวันใจหาญ
แต่เสวยสวรรยาในบาดาล ช้านานประมาณโกฏิปี
ทรงพระชราประชวรหนัก เรียกมหายมยักษ์ยักษี
อันเป็นโอรสร่วมชีวี เข้ามาแล้วมีบัญชา
บัดนี้บิดาจะบรรลัย เจ้าจะผ่านโภไคยไปภายหน้า
อย่าคบทศกัณฐ์อสุรา ใจบาปหยาบช้าสาธารณ์
จะพาให้เสียวงศ์พรหเมศ ซึ่งเรืองเดชศักดากล้าหาญ
สั่งแล้วจึ่งองค์พญามาร ก็วายปราณสิ้นชีพชีวี ฯ
๏ เมื่อนั้น มหายมยักษ์ยักษี
ได้ผ่านสวรรยาธานี แทนที่สมเด็จพระบิดร
ทรงนามท้าวศากยวงศา มหายมยักษ์ชาญสมร
มีพระมเหสีบังอร งามงอนทรงโฉมประโลมใจ
ชื่อจันทประภาลาวัณย์ กุมภัณฑ์แสนสนิทพิสมัย
มีบุตรีเลิศลักษณ์อำไพ ให้ชื่อพิรากวนเทวี
ท้าวมีทั้งโอรสา ชื่อว่าไมยราพยักษี
องคพระชนกชนนี มิให้มีราคีแผ้วพาน
พระเสวยสวรรยาราชัย ไพร่ฟ้ามีใจเกษมศานต์
แสนสนุกเป็นสุขสำราญ ที่ในบาดาลพารา ฯ
๏ เมื่อนั้น ฝ่ายท้าวทศพักตร์ยักษา
ราตรีเข้าที่ไสยา อสุราให้คิดกำเริบใจ
กูทรงศักดาวราฤทธิ์ ปัจจามิตรไม่ต่อกรได้
ย่อมกลัวอานุภาพราบไป ทั้งในไตรภพธาตรี
แต่องค์โกสีย์ตรีเนตร ไม่เกรงเดชพงศ์พรหมเรืองศรี
ด้วยได้จักรแก้วพระศุลี ทําทีอาจองทะนงนัก
อันรณพักตร์ฤทธิรอน ก็ได้เวทกับศรสิทธิศักดิ์
จะให้ยกพหลพลยักษ์ ขึ้นไปโหมหักยังเมืองฟ้า
ให้อยู่ในเงื้อมมือจงได้ ด้วยฤทธิไกรโอรสา
จะเป็นเกียรติยศไว้ในโลกา ไปชั่วกัลปาธาตรี ฯ
๏ ครั้นพระสุริยาเรืองรอง แสงทองจำรัสรัศมี
สระสรงทรงเครื่องรูจี เสด็จมายังที่พระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่อสุรากุมภัณฑ์ อภิวันท์หมอบกลาดดาษดา
ดั่งหนึ่งดวงดาวดารากร แวดล้อมจันทรในเวหา
จึ่งมีพระราชบัญชา แก่โอรสาธิบดี
ดูกรเจ้าผู้จำเริญรัก ดวงจักษุพ่อเฉลิมศรี
อันสามภพจบทั่วธาตรี ก็เกรงกลัวฤทธีบิดร
แต่ท้าวตรีเนตรนี้หมิ่นกัน สำคัญว่าตัวชาญสมร
เจ้าจงยกพวกพลากร ขึ้นไปราญรอนราวี ฯ
๏ เมื่อนั้น รณพักตร์สุริย์วงศ์ยักษี
ฟังราชบรรหารก็ยินดี ชุลีกรสนองพระบัญชา
ซึ่งจะให้ไปปราบโกสิต ก็สมคิดลูกขออาสา
ทูลแล้วถวายบังคมลา เสด็จมาปราสาทอำไพ ฯ
๏ ครั้นถึงจึ่งมีพจนารถ สั่งเสนามาตย์ผู้ใหญ่
ให้เกณฑ์พหลพลไกร กูจะไปโหมหักมัฆวาน ฯ
๏ บัดนั้น เสนาผู้ใหญ่ใจหาญ
ก้มเกล้ารับพระบัญชาการ ขุนมารก็ออกมาทันที ฯ
๏ ทัพหน้าจัดเอาฤทธิกัน เกียกกายโชติวรรณยักษี
ปีกขวารุทกาลอสุรี ปีกซ้ายตรีเมฆมาลา
ยุกกระบัตรนั้นจัดนันทยักษ์ กองหลังโรมจักรยักษา
กองขันพัทกันอสุรา กองหนุนอัษฎากุมภัณฑ์
ล้วนคุมทหารฤทธิรุทร กวัดแกว่งอาวุธดั่งจักรผัน
ผูกพญาคเชนทร์ซับมัน เตรียมกันรับเสด็จอสุรี ฯ
๏ เมื่อนั้น รณพักตร์สุริย์วงศ์ยักษี
ครั้นรุ่งสางสว่างธาตรี เสด็จมาเข้าที่สรงชล ฯ
๏ ให้ไขสหัสธารา ละอองโปรยปรายมาดั่งฝอยฝน
ทรงสุคันธารสเสาวคนธ์ ปรุงปนนพมาศสุมามาลย์
สนับเพลารูปวาสุกรีกรอง ภูษาพื้นตองทองประสาน
ชายแครงเครือหงส์อลงการ ชายไหวลายก้านกระหนกกลาย
ฉลององค์ทรงเกราะแก้วผลึก สอดสังวาลศึกสามสาย
ทับทรวงตาบทิศทับทิมพราย ทองกรมังกรกลายพาหุรัด
ธำมรงค์เรือนเก็จเพชรเหลือง อร่ามเรืองทั้งสิบนิ้วพระหัตถ์
ทรงมหามงกุฎดอกไม้ทัด กุณฑลแก้วจํารัสกรรเจียกจร
ห้อยพวงสุวรรณมาลา กรขวาทรงจับธนูศร
ดั่งพระขันทกุมารฤทธิรอน กรายกรมาขึ้นคชไกร ฯ
๏ ช้างเอยช้างต้น สกลจักรอัครคเชนทร์สูงใหญ่
ฝีงากล้าหาญว่องไว หูหางแกว่งไกวยิ่งยนตร์
ร้ายกาจอาจอุกบุกบัน เรียกมันครั่นครึกดั่งเสียงฝน
โกญจนาทผาดร้องอึงอล เคยผจญชนชนะมาหลายคราว
งวงคว้างาเงยเสยสอย ไม่ท้อถอยข้าศึกแต่สักก้าว
เรืองฤทธิ์ดั่งจะปลิดเอาเดือนดาว ห้าวหาญลำพองคะนองนัก
ประดับเครื่องสำหรับรณรงค์ สมเป็นช้างทรงพญาจักร
เสียงโยธาโห่ฮึกคึกคัก รีบเร่งพลยักษ์เหาะทะยาน ฯ
๏ ครั้นถึงยอดเขายุคนธร จึ่งให้หยุดนิกรทวยหาญ
คอยดูองค์ท้าวมัฆวาน จะคิดอ่านรณรงค์ประการใด ฯ
๏ เมื่อนั้น ฝูงเทพเทวาน้อยใหญ่
เห็นรณพักตร์ยกพลขึ้นไป ถึงในพิภพเมืองฟ้า
ต่างองค์ตกใจตัวสั่น ดั่งชีวันจะม้วยสังขาร์
ออกจากวิมานรัตนา ไปเฝ้าองค์อินทราธิบดี ฯ
๏ ครั้นถึงน้อมเศียรบังคมบาท ทูลท้าวเทวราชเรืองศรี
ว่ารณพักตร์อสุรี ยกหมู่โยธีกุมภัณฑ์
มาตั้งอยู่มหาราชพิภพ เห็นจะรบเอาดาวดึงส์สวรรค์
พระองค์ผู้ปิ่นเทวัญ ทรงธรรม์เร่งคิดดำริการ ฯ
๏ เมื่อนั้น องค์ท้าวหัสนัยน์ใจหาญ
ได้ฟังจึ่งมีพจมาน เหม่ไอ้พวกพาลอหังการ์
ดูกรมาตุลีเทวบุตร อันมีฤทธิรุทรแกล้วกล้า
เร่งไปจัดทัพเทวา จะกรีธาไปปราบอสุรี ฯ
๏ บัดนั้น องค์พระมาตุลีเรืองศรี
รับสั่งท้าวสุชัมบดี ถวายอัญชุลีแล้วออกมา ฯ
๏ จัดเอาพระกาลเรืองเดช ให้ถือพลเทเวศร์เป็นทัพหน้า
เกียกกายพระพิรุณเทวา ปีกขวาสุยามเทวัญ
ปีกซ้ายพระพายฤทธิรงค์ องค์ท้าวอัศกัณฐ์เป็นกองขัน
ยกกระบัตรวิษณุกรรม์ อิสานนั้นถือเทพธงชัย
เทวาเกณฑ์กองละสองโกฏิ เสียงอุโฆษเพียงพื้นพระเมรุไหว
เตรียมเวไชยันต์แก้วแววไว คอยองค์หัสนัยน์ยาตรา ฯ
๏ เมื่อนั้น จึ่งองค์เจ้าตรัยตรึงศา
ครั้นใกล้ศุภฤกษ์เวลา เสด็จมาเข้าที่สรงชล ฯ
๏ ให้ไขสหัสท่อทอง น้ำทิพเป็นละอองฝอยฝน
ทรงสุคนธารสเสาวคนธ์ ปรุงปนนพมาศชมพูนุท
สนับเพลาเชิงงอนสามชั้น รายทับทิมคั่นสลับบุษย์
ภูษาท้องพันเชิงครุฑ ชายไหวห่วงยุดชายแครง
สอดใส่เกราะทิพวิเชียรมาศ ฉลององค์พื้นตาดเครือแย่ง
ตาบทิศทับทรวงประดับแดง สังวาลลายแทงพาหุรัด
ทองกรนาคเกี้ยวกุดั่นเกล็ด ธํามรงค์พลอยเพชรทุกนิ้วหัตถ์
มงกุฎแก้วสุรกานต์ดอกไม้ทัด กรรเจียกจรจํารัสกุณฑลพราย
จับจักรวิชัยโมลี รัศมีดั่งฟ้าฟาดสาย
เสด็จจากแท่นทิพพรรณราย กรายกรขึ้นรถรัตนา ฯ
๏ บัดนั้น อัสดรเทวบุตรแกล้วกล้า
พันองค์ซึ่งแปลงเป็นอาชา เทียมในมหาเวไชยันต์
สําแดงเดชเหตุอัปมงคล ลองเชิงเริงรณเหียนหัน
ร้องอัปราชัยขึ้นพร้อมกัน เมื่อจะเคลื่อนพลขันธ์ดำเนินไป ฯ
๏ รถเอยรถวิมาน เวไชยันต์ทิพยานสูงใหญ่
กงกำล้วนแก้วแววไว แอกอ่อนงอนไสวรูจี
บัลลังก์ลดแก้วลายรายภาพ บุษบกเก็จกาบมณีศรี
เทียมด้วยเทพบุตรพาชี พันหนึ่งล้วนมีฤทธิรอน
พระมาตุลีขี่ขับสินธพ เสียงสนั่นลั่นภพไหวกระฉ่อน
ธงทิพเจ็ดชายปักปลายงอน จามรเครื่องสูงสลับกัน
ฆ้องกลองแตรสังข์ประโคมขาน อิสานอยู่หน้าพลขันธ์
โบกธงเดินนําเป็นสําคัญ โห่สนั่นลั่นฟ้าธาตรี ฯ
๏ ครั้นยกมาถึงกึ่งทาง ท่ามกลางพระเมรุคิรีศรี
จึ่งให้หยุดเทพบุตรพาชี มั่นไว้ดูทีอสุรา ฯ
๏ เมื่อนั้น รณพักตร์สุริย์วงศ์ยักษา
เห็นโกสีย์ยกทัพลงมา ก็ขับคชาขึ้นไป ฯ
๏ ร้องว่าเหวยเหวยมัฆวาน ท่านนี้คิดอ่านเป็นไฉน
จึ่งทำอาจองทะนงใจ ไม่ไปเฝ้าองค์พญายักษ์
ผู้ปิ่นลงกานคเรศ ทรงเดชปราบได้ทั้งไตรจักร
พระองค์กริ้วโกรธพิโรธนัก ให้เราลูกรักนี้ยกมา
สังหารผลาญเสียให้วายชนม์ ด้วยกำลังฤทธิรณแกล้วกล้า
แม้นรักตัวกลัวความมรณา จงไปเฝ้าบาทาพระภูมี ฯ
๏ เมื่อนั้น องค์ท้าวหัสนัยน์โกสีย์
ได้ฟังจึ่งตอบวาที เหวยไอ้อสุรีใจพาล
ตัวกูเป็นใหญ่ในชั้นฟ้า มึงอย่าเจรจาอวดหาญ
อันพ่อของเอ็งนั้นสาธารณ์ ทำการแต่อัปมงคล
กูไม่คบหาสมาศักดิ์ กับไอ้ทรลักษณ์อกุศล
มึงอย่าอ้างอวดฤทธิรณ จะผจญด้วยกูผู้ศักดา
เอ็งดั่งสุนัขจิ้งจอก จะมาหยอกไกรสรตัวกล้า
สำหรับแต่จะม้วยชีวา ด้วยจักราวุธบัดนี้ ฯ
๏ เมื่อนั้น ลูกท้าวทศพักตร์ยักษี
ได้ฟังกริ้วโกรธดั่งอัคคี อสุรีขบเขี้ยวเคี้ยวฟัน
เหม่เหม่ดูดู๋อินทรา อหังการ์หยาบช้าโมหันธ์
ดีแล้วจะได้เห็นกัน กูจะล้างชีวันให้บรรลัย
ว่าพลางมีราชบรรหาร เหวยเสนามารน้อยใหญ่
จงยกพหลพลไกร เข้าไล่ตีทัพเทวา ฯ
๏ บัดนั้น ฤทธิกันสิทธิศักดิ์ยักษา
ซึ่งเป็นทัพหน้าอสุรา ก็ขับโยธาเข้าโจมตี ฯ
๏ บัดนั้น ฝ่ายหมู่อสุรยักษี
ต่างตนสำแดงฤทธี เข้าตีทัพท้าวเทวัญ ฯ
๏ ต่างพุ่งศัสตราอาวุธ อุตลุดโห่ร้องเสียงสนั่น
รุกโรมโจมจ้วงทะลวงฟัน กุมภัณฑ์ไม่เงือดงดกร ฯ
๏ บัดนั้น ฝ่ายองค์พระกาลชาญสมร
ขับหมู่เทวาวิชาธร เข้าประหารราญรอนอสุรี ฯ
๏ สัประยุทธ์ยิงแย้งแทงฟัน กุมภัณฑ์แตกพ่ายกระจายหนี
เทวาไล่รุกคลุกคลี ตีถึงหน้าช้างขุนมาร ฯ
๏ เมื่อนั้น รณพักตร์ฤทธิไกรใจหาญ
พิโรธโกรธกริ้วดั่งเพลิงกาฬ ไสช้างทะยานเข้าชิงชัย ฯ
๏ งวงคว้างาแทงเท้าฉัด โก่งหางสะพัดทะลวงไล่
เทวาแตกย่นร่นไป ด้วยฤทธิไกรอสุรี ฯ
๏ เมื่อนั้น องค์ท้าวหัสนัยน์เรืองศรี
เห็นยักษ์ขับช้างเข้าราวี ก็ขว้างจักรมณีไปด้วยฤทธิ์ ฯ
๏ เป็นเพลิงกรดล้อมคชสาร พลมารร้อนรนไม่ทนติด
วิ่งแยกแตกกันไปทุกทิศ เสียงสนั่นครรชิตเป็นโกลา ฯ
๏ เมื่อนั้น ลูกท้าวทศเศียรยักษา
ต้องเปลวเพลิงร้อนกายา อสุราตระหนกตกใจ
จึ่งชักศรวิษณุปาณัม อันมีอำนาจแผ่นดินไหว
พาดสายแล้วผาดแผลงไป ด้วยฤทธิไกรขุนมาร ฯ
๏ พสุธาอากาศก็หวาดหวั่น เสียงสนั่นไปทั่วทุกสถาน
ทศทิศมืดมนอนธการ บันดาลเป็นฝนตกมา
เปลวเพลิงเริงแรงดับสิ้น อสุรินทร์แสนโสมนัสสา
ก็ขับช้างทรงอสุรา เข้าไล่เข่นฆ่าราวี ฯ
๏ เมื่อนั้น องค์ท้าวมัฆวานเรืองศรี
เห็นยักษาแผลงศรเป็นวารี มาดับอัคคีสูญไป
แล้วทําอำนาจอาจหาญ ขับพญาคชสารทะลวงไล่
พระองค์จับตรีขึ้นแกว่งไกว ขว้างไปด้วยกำลังฤทธา ฯ
๏ เสียงสนั่นครั่นครื้นโพยมหน มืดมนไปทั่วทิศา
เกิดเป็นข่ายเพชรอันศักดา ล้อมรอบโยธาคชาธาร ฯ
๏ เมื่อนั้น ฝ่ายรณพักตร์ใจหาญ
ชักศรนาคบาศพรหมาน ทูนเศียรมัสการแล้วแผลงไป[2] ฯ
๏ เปรี้ยงเปรี้ยงดั่งเสียงฟ้าฟาด ข่ายเพชรเด็ดขาดหาเหลือไม่
แล้วกลับเป็นนาคฤทธิไกร ล้อมไล่พ่นพิษเป็นโกลี ฯ
๏ เมื่อนั้น องค์ท้าวหัสนัยน์เรืองศรี
เห็นศรอสุราเป็นนาคี เข้ามาราวีถึงหน้ารถ
บรรดาโยธาเทวัญ ก็ตกใจพากันแตกหมด
จึ่งให้มาตุลีมียศ ขับรถหนีขึ้นยังเมฆา ฯ
๏ บัดนั้น ฤทธิกันซึ่งเป็นทัพหน้า
เผ่นโผนโจนไปด้วยฤทธา ฉวยท้ายรัถาลากไว้ ฯ
๏ มาตุลีก็ขับเผ่นทะยาน ขุนมารยุดมั่นหาวางไม่
ต่างหนีต่างฉุดวุ่นไป ที่ในพ่างพื้นอัมพร ฯ
๏ เมื่อนั้น องค์ท้าวมัฆวานชาญสมร
เห็นยักษ์ติดตามราญรอน มิได้ต่อกรอสุรา
ความกลัวหน้าซีดตัวสั่น ดั่งจะม้วยชีวันสังขาร์
ไม่ทันจับจักรก็หนีมา ยังมหาไพชยันต์อลงการ ฯ
๏ บัดนั้น ฤทธิกันผู้ใจห้าวหาญ
เห็นองค์สมเด็จมัฆวาน หนีจากวิมานเวไชยันต์
จึ่งหยิบเอาจักรแก้วโมลี ศรีบรมไกรลาสรังสรรค์
มิได้ตามไปโรมรัน กุมภัณฑ์ก็กลับลงมา ฯ
๏ ครั้นถึงยอกรถวายจักร แก่องค์รณพักตร์ยักษา
ทูลว่าของอมรินทรา ข้าได้มาเป็นบำเหน็จกร ฯ
๏ เมื่อนั้น รณพักตร์สุริย์วงศ์ทรงศร
มีชัยได้จักรฤทธิรอน ก็ให้เลิกนิกรโยธี
บ่ายหน้าพญาคชสาร จากสถานพระเมรุคีรีศรี
ลอยลิ่วปลิวมาด้วยฤทธี ไปยังบูรีลงกา ฯ
๏ ครั้นถึงจึ่งประณตบทบงสุ์ ทูลองค์บิตุราชนาถา
ลูกยกขึ้นไปเมืองฟ้า ได้ต่อฤทธาหัสนัยน์
จนถึงเข่นฆ่าสามารถ เทวราชไม่ทานกำลังได้
พาพลแตกพ่ายกระจายไป อสุรารุกไล่ราญรอน
ลูกนี้ชิงได้จักรแก้ว อันเพริศแพร้วจำรัสประภัสสร
มาถวายสมเด็จพระบิดร เป็นสำคัญกรที่ราวี ฯ
๏ เมื่อนั้น ทศเศียรสุริย์วงศ์ยักษี
รับเอาจักรแก้วโมลี ยินดีดั่งได้ฟากฟ้า
สวมสอดกอดองค์พระลูกไว้ เจ้าผู้ฤทธิไกรแกล้วกล้า
ควรที่เป็นปิ่นอสุรา สืบสุริย์วงศาในเมืองยักษ์
พ่อจงทรงนามว่าอินทรชิต ให้เลื่องชื่อลือฤทธิ์ไตรจักร
ตามในนิมิตของลูกรัก ซึ่งโหมหักมีชัยแก่เทวัญ ฯ
๏ เมื่อนั้น อินทรชิตสุริย์วงศ์รังสรรค์
ก้มเกล้าประนมบังคมคัล กุมภัณฑ์รับพรพระบิดา
พักตร์ผ่องดั่งดวงศศิธร สโมสรด้วยโสมนัสสา
ยอกรดุษฎีชุลีลา ไปมหาปราสาทรูจี ฯ
๏ มาจะกล่าวบทไป ถึงนางมาลีสาวศรี
บำเรอบาทบงสุ์พระศุลี ที่ในไกรลาสบรรพตา
รูปทรงส่งศรีวิไลลักษณ์ อัคเรศเคยเก็บบุปผา
บูชาพระเวทอยู่อัตรา ครั้นถึงเวลาจรจรัล ฯ
๏ เที่ยวเก็บบุปผามาลาศ พุทธชาดสุกรมนมสวรรค์
กุหลาบกาหลงมะลิวัลย์ พิกันเกดแก้วชบาบาน
ประดู่ลำดวนยมโดย ลมโชยกลิ่นชวยหอมหวาน
นางแย้มสายหยุดพุดตาน อังกาบชูก้านกระดังงา
ช่อกระแบกชาตบุษย์พุดซ้อน กลิ่นขจรฟุ้งจับนาสา
จําปีมะลุลีมะลิลา พิกุลกรรณิการ์สารภี
ลดเลี้ยวร่ำร้องเล่นในสวน โหยหวนฉ่ำเฉื่อยเรื่อยรี่
กรายกรอ้อนแอ้นดั่งกินรี พลางเด็ดมาลีประดับทรวง
แล้วย้ายเป็นคำหวานประสานเสียง สำเนียงการเวกวิหคหงศ์
รื่นร่มลมพานสำราญองค์ นั่งลงร้อยพวงสุมามาลย์ ฯ
๏ บัดนั้น นนทกาลอสุราใจหาญ
เป็นข้าพระสยมภูวญาณ เฝ้าทวารกำแพงชั้นใน
ไร้คู่อยู่เดียวถึงหมื่นปี จะรู้รสสตรีก็หาไม่
เห็นนางมาลีเคยออกไป เก็บพรรณดอกไม้ทุกเวลา
อรชรอ้อนแอ้นวิไลวรรณ ให้มีใจผูกพันเสน่หา
นั่งยิ้มอยู่ริมทวารา นางเดินออกมาก็ตามไป ฯ
๏ ครั้นถึงที่สวนอุทยาน นนทกาลเข้าแฝงไทรใหญ่
เห็นนางนั่งกรองมาลัย งามดั่งแขไขในราตรี
ยิ่งพิศยิ่งพิศวาสกลุ้ม ให้เร่าร้อนรึงรุมดั่งเพลิงจี่
อสุราก็เด็ดเอามาลี ทิ้งองค์เทวีวิไลวรรณ ฯ
๏ เมื่อนั้น นางเทพมาลีสาวสวรรค์
ตกใจดั่งใครมาฟาดฟัน กัลยาร้องหวีดขึ้นทันที
จึ่งชะแง้แลรอบอุทยาน ก็เห็นนนทกาลยักษี
ความโกรธความแค้นแสนทวี หยิบมาลีได้ก็รีบมา ฯ
๏ ครั้นถึงจึ่งกราบลงกับบาท พระอิศโรธิราชนาถา
ทูลพลางทางแสนโศกา ชลนาคลอเนตรร่ำไร
ว่านนทกาลอาจอง จะเกรงบาทบงสุ์ก็หาไม่
นางแจ้งแต่ต้นจนปลายไป แล้วถวายดอกไม้เป็นสำคัญ ฯ
๏ เมื่อนั้น พระอิศวรบรมรังสรรค์
ได้ฟังกริ้วโกรธดังไฟกัลป์ เหม่เหม่กุมภัณฑ์อหังการ์
จิตุบทจงเร่งลงไป ยังไอ้นนทกาลยักษา
พาเอาตัวมันขึ้นมา จะถามกิจจาให้แจ้งการ ฯ
๏ บัดนั้น จิตุบทผู้ปรีชาหาญ
น้อมเศียรรับสั่งพระทรงญาณ ก็รีบไปยังทวารทันที ฯ
๏ ครั้นถึงจึ่งแถลงแจ้งเหตุ ว่าพระอิศเรศเรืองศรี
ให้กูมาหาอสุรี ไปเฝ้าธุลีบาทา ฯ
๏ บัดนั้น จึ่งนนทกาลยักษา
ได้แจ้งแห่งเทวบัญชา ตกใจก็มาด้วยเทวัญ ฯ
๏ ครั้นถึงจึ่งคลานขึ้นไปเฝ้า พระเป็นเจ้าสามภพรังสรรค์
น้อมเศียรนบนิ้วบังคมคัล กุมภัณฑ์คอยฟังพระวาที ฯ
๏ เมื่อนั้น พระสยมภูวนาถเรืองศรี
ทอดพระเนตรแลเห็นอสุรี มีเทวบัญชาถามไป
ดูกรอสูรนนทกาล ตัวเอ็งคิดอ่านเป็นไฉน
จึ่งทำอาจองทะนงใจ เอาดอกไม้ทิ้งเทพมาลี
ซึ่งเป็นคนในใช้ชิด ไม่คิดเจียมตัวยักษี
หยาบช้าสาหัสใช่พอดี มึงนี้ไม่กลัวอาญา ฯ
๏ บัดนั้น จึ่งนนทกาลยักษา
ได้ฟังเทวราชบัญชา ดั่งสายฟ้าฟาดกุมภัณฑ์
น้อมเศียรทูลองค์พระภูวนาถ ซึ่งบังอาจหยอกนางสาวสวรรค์
โทษาถึงสิ้นชีวัน ทรงธรรม์จงโปรดปรานี ฯ
๏ เมื่อนั้น พระสยมภูวนาถเรืองศรี
ได้ฟังกริ้วโกรธคืออัคคี จะไหม้ตรีโลกให้บรรลัย
จึ่งสาปด้วยวาจาสิทธิ์ ตัวมึงทำผิดเป็นโทษใหญ่
อย่าช้าจงเร่งลงไป เป็นกาสรอยู่ในพนาวัน
ชื่อว่ากำแหงทรพา สาใจที่มึงโมหันธ์
เมื่อได้มีบุตรชาญฉกรรจ์ ชื่อทรพีอันชัยชาญ
ผลาญชีวิตมึงบรรลัย จึ่งให้พ้นชาติเดียรฉาน
สิ้นทุกข์มาเป็นนายทวาร ยังสถานไกรลาสบรรพตา ฯ
๏ บัดนั้น จึ่งนนทกาลยักษา
ได้ฟังเร่าร้อนในวิญญาณ์ อสุราเพียงสิ้นชีวาลัย
ความทุกข์ความกลัวด้วยตัวผิด สุดคิดที่จะขอโทษได้
ลาองค์พระผู้ทรงภพไตร ไปจากไกรลาสคีรี ฯ
๏ เดินพลางทางแสนโศกา ชลนาอาบพักตร์ยักษี
โอ้ว่าตัวกูนี้ไม่ดี เสียทีที่เกิดมาเป็นชาย
ไร้การภิรมย์สมสวาท ชั่วชาติกว่าบุรุษทั้งหลาย
รักหญิงหมายสนิทไม่คิดกาย กลับกลายได้ความอัประมาณ
ตั้งแต่นี้ไปจะทนทุกข์ เสื่อมสุขจากที่เกษมศานต์
จะสัญจรนอนพงดงดาน ขุนมารครวญคร่ำร่ำไร ฯ
๏ แล้วคิดมานะขบฟัน กรรมมาตามทันไม่หนีได้
ถึงตัวแล้วจะกลัวด้วยอันใด คิดพลางตรงไปอรัญวา ฯ
๏ ครั้นถึงหิมวันต์พนาเวศ ก็กลับเพศไปเป็นมหิงสา
ชื่อว่าพญาทรพา มีกำลังฤทธาเชี่ยวชาญ
ใหญ่สูงพ่วงพีองอาจ หยาบคายร้ายกาจกล้าหาญ
กายาเผือกสีสำลาน ใจพาลอิจฉาอาธรรม์
บริวารล้วนนางกาสร ห้าพันสัญจรอยู่ไพรสัณฑ์
แม้นว่าตัวใดมีครรภ์ ทรพานั้นหมั่นระวังดู
ถ้าเห็นว่านางมหิงสา คลอดลูกออกมาเป็นตัวผู้
ไม่อาลัยหมายใจว่าศัตรู เสี่ยวเสียจากหมู่ให้วายชนม์
ด้วยความรังเกียจเดียดฉันท์ หวงแหนสัตว์นั้นเป็นต้น
มหิงส์ผู้ตัวใดไม่แปลกปน ตนเดียวเที่ยวอยู่ในดงดอน ฯ
๏ เมื่อนั้น จึ่งนางนิลากาสร
ทรพาร่วมสัตว์สมจร ก็มีอุทรจำเริญมา
จึ่งคิดคำนึงถึงตัว ด้วยกลัวพญามหิงสา
แม้นกูจะคลอดลูกยา เป็นผู้ก็ท่าจะบรรลัย
อย่าเลยจะหนีไปจากหมู่ ซ่อนคลอดในคูหาใหญ่
คิดแล้วลอบหลีกออกไป เข้าในแนวเนินคีรี ฯ
๏ มาถึงถ้ำแก้วสุรกานต์ พอพระสุริย์ฉานจํารัสศรี
ก็ได้ศุภฤกษ์ยามดี พร้อมทั้งดิถีเวลา
จึ่งคลอดบุตรมาเป็นตัวผู้ ดำดูองอาจแกล้วกล้า
ข้อลํากำลังมหึมา ก็โลมเลียลูกยาสำราญใจ
ให้กินนมแล้วปลอบลูกรัก แม่จะอยู่ช้านักก็ไม่ได้
แม้นพ่อของเจ้ารู้ไป จะพากันบรรลัยไม่พริบตา
จึ่งเล่าให้ฟังถ้วนถี่ แต่ฆ่าชีวีลูกเสียหนักหนา
เจ้าจงระมัดกายา กําพร้าแม่อยู่สถาวร
สั่งพลางน้ำตาไหลพราก ขอฝากเทพไททุกสิงขร
แล้วออกจากถ้ำอลงกรณ์ บทจรตามฝูงเที่ยวไป ฯ
๏ เมื่อนั้น เทวาอยู่ในคูหาใหญ่
ฟังนางกาสรก็อาลัย มีใจกรุณาพันทวี
จึ่งชวนกันเข้ารักษา สองเขาบาทาทั้งสี่
อยู่ทุกทิวาราตรี ให้ชื่อทรพีชาญฉกรรจ์ ฯ
๏ เมื่อนั้น ฝ่ายท้าวยมยักษ์รังสรรค์
ซึ่งผ่านบาดาลพิภพนั้น มีมหันตยศเลิศไกร
ประกอบด้วยสนมกัลยา แสนสุรเสนาน้อยใหญ่
ไพร่ฟ้าผาสุกสําราญใจ ศัตรูหมู่ภัยไม่ยายี
ครอบครองสวรรยาช้านาน จนชนมานท้าวยักษี
ทรงพระชราห้าหมื่นปี อสุรีจวนสิ้นชีวัน
จึ่งตรัสแก่องค์อัครชายา พระบิดาเมื่อมอบไอศวรรย์
สั่งพี่มิให้คบทศกัณฐ์ หยาบช้าอาธรรม์ทรลักษณ์
จงบอกลูกหลานสืบไป อย่าให้คบหาสมาศักดิ์
สั่งแล้วหลานท้าวสี่พักตร์ พญายักษ์ก็สิ้นชีวา ฯ
๏ เมื่อนั้น ไมยราพสิทธิศักดิ์ยักษา
ครั้นพระบิตุเรศมรณา อสุราเปลี่ยวเปล่าเศร้าใจ
ให้คิดตรึกตราปรารภ ซึ่งจะครองพิภพเป็นใหญ่
แม้นเกิดสงครามมาชิงชัย ไม่มีฤทธิไกรจะราญรอน
จะไปหาพระสุเมธทรงญาณ ซึ่งอยู่หิมพานต์สิงขร
คิดแล้วทรงเครื่องอลงกรณ์ บทจรขึ้นเฝ้าพระมารดา ฯ
๏ ครั้นถึงน้อมเศียรอภิวาทน์ ทูลบาทชนนีนาถา
ลูกรักจักถวายบังคมลา ไปเรียนวิทยาพระมุนี ฯ
๏ เมื่อนั้น นางจันทประภาโฉมศรี
ฟังพระโอรสก็ยินดี เทวีอำนวยอวยพร
ซึ่งเจ้าจะไปเรียนวิชา ให้แกล้วกล้าชำนาญชาญสมร
เหมือนองค์สมเด็จพระบิดร จงถาวรเจริญสวัสดี ฯ
๏ เมื่อนั้น พญาไมยราพยักษี
ชุลีกรรับพรพระชนนี ก็แทรกพื้นปัถพีขึ้นไป ฯ
๏ ครั้นถึงจึ่งกราบมัสการ พระสุเมธอาจารย์ผู้ใหญ่
ว่าข้าจำนงจงใจ จะเรียนรู้อยู่ใต้บาทา ฯ
๏ เมื่อนั้น พระสุเมธดาบสพรตกล้า
ได้ฟังไมยราพก็ปรีดา จึ่งบอกเวทคาถามหามนตร์
ทั้งผูกจิตนิทราสะกดทัพ สรรพยาเป่ากล้องล่องหน
พีธีอุปเท่ห์เล่ห์กล คงทนกำลังกายา ฯ
๏ เมื่อนั้น พญาไมยราพยักษา
ทำเพียรร่ำเรียนวิชา ต่อพระมหาอาจารย์
อุปเท่ห์เล่ห์กลสำหรับใช้ ก็จำได้ทุกสิ่งวิตถาร
ทดลองถ่องแท้ชํานาญ ในวิชาการพระมุนี ฯ
๏ เมื่อนั้น พระสุเมธมหาฤๅษี
เห็นพญาไมยราพอสุรี ปรีชาแคล่วคล่องว่องไว
ลูบหลังแล้วกล่าวสุนทร เจ้าผู้ฤทธิรอนแผ่นดินไหว
กูจะบอกพระเวทถอดใจ มิให้ใครฆ่ามรณา ฯ
๏ เมื่อนั้น พญาไมยราพยักษา
ได้ฟังพระมหาสิทธา ว่าจะตั้งกาลาให้กล้าฤทธิ์
กราบลงแล้วตอบพจมาน ซึ่งจะทำการถอดจิต
ตัวข้ายินดีเป็นสุดคิด พระนักสิทธ์จงได้ปรานี ฯ
๏ เมื่อนั้น องค์พระมหาฤๅษี
ก็พาไมยราพอสุรี ออกจากที่บรรณศาลา ฯ
๏ มาถึงซึ่งต้นรังใหญ่ ยอดใบกิ่งก้านสาขา
ร่มชิดมิดแสงพระสุริยา ผกากลิ่นกลบตลบไป
ใต้ต้นราบรื่นพื้นทรายอ่อน ใกล้เชิงสิงขรเนินไศล
จึ่งกองกูณฑ์กาลาบูชาไฟ ตามในไสยเวทพิธีการ ฯ
๏ เมื่อนั้น พญาไมยราพใจหาญ
ชําระสระสรงชลธาร ขุนมารห่อเกล้าเป็นโยคี
จึงเอาจุณเจิมเฉลิมพักตร์ พญายักษ์ถือประคำมณีศรี
กราบบาทพระมหามุนี อสุรีเข้านั่งภาวนา ฯ
๏ เมื่อนั้น พระสุเมธทรงญาณฌานกล้า
เสกน้ำประกายอสุรา ร่ายเวทมนตราเป่าไป
จนครบกำหนดสิบห้าวัน อากาศครื้นครั่นหวั่นไหว
มืดมัวทั่วทั้งพนาลัย ต้องในไสยเวทพระมุนี ฯ
๏ เมื่อนั้น พญาไมยราพยักษี
หลับเนตรสำรวมอินทรีย์ อสุรีไม่แจ้งเหตุการณ์
เมื่อจิตจะออกจากกายา ด้วยเดชาพระเวทกล้าหาญ
เป็นแมลงภู่ทองบินทะยาน จากโอษฐ์ขุนมารฤทธิรอน
ทักษิณสามรอบเวียนวง แล้วตรงไปเชยเกสร
ในดอกรังร่วงรสขจายจร กลับร่อนมายังอสุรี ฯ
๏ เมื่อนั้น องค์พระมหาฤาษี
ครั้นเห็นสุวรรณภุมรี ไปเชยมาลีแล้วกลับมา
บินอยู่ตรงหน้าขุนยักษ์ พระนักสิทธ์แสนโสมนัสสา
จึ่งยื่นหัตถ์หยิบเอาภุมรา ส่งให้พญาอสุรี
แล้วมีวาจาอันสุนทร ดูก่อนไมยราพยักษี
ท่านจงเอาดวงชีวี ไปไว้ตรีกูฏบรรพต
แต่นี้อินทรีย์อสุรา เป็นมหาคงทนทรหด
แม้นมีปัจจามิตรคิดคด ฆ่าด้วยเพลิงกรดไม่วายปราณ ฯ
๏ เมื่อนั้น ไมยราพฤทธิไกรใจหาญ
รับจิตจากกรพระอาจารย์ ยินดีปานได้โสฬส
จึ่งว่าอันซึ่งพระคุณนี้ ใหญ่หลวงพ้นที่จะกำหนด
พระองค์ค่อยอยู่จำเริญพรต ในอาศรมบทสถาวร
ตัวข้าขอลาบาทบง ลงไปยังบาดาลก่อน
ว่าแล้วสำแดงฤทธิรอน แทรกพื้นแผ่นดินดอนลงไป ฯ
๏ มาถึงตรีกูฏภูผา ใต้เชิงมหาพระเมรุใหญ่
พญามารจึ่งเอาดวงใจ ใส่ไว้หว่างยอดคีรี ฯ
๏ ครั้นเสร็จซึ่งซ่อนภุมเรศ ก็ออกมาด้วยเดชยักษี
ตรงไปบาดาลธานี ยังที่พิภพอสุรา ฯ
๏ มาจะกล่าวบทไป ถึงท้าวไกยเกษนาถา
เสวยสมบัติสวรรยา เป็นมหาจรรโลงเลิศไกร
ในกรุงไกยเกษธานี จตุรงค์โยธีไม่นับได้
ประดับด้วยนักสนมกรมใน ทรงโฉมวิไลทุกนารี
ท้าวมีพระราชธิดา ชื่อว่านางไกยเกษี
ชันษานั้นได้สิบห้าปี ทรงกัลยาณีอรชร
กรุงกษัตริย์สุริย์วงศ์มากล่าว ท้าวไม่ประสาทสายสมร
อันพระบิตุเรศมารดร สงวนองค์บังอรดั่งดวงใจ
ครอบครองไพร่ฟ้าประชาชน จะมีความร้อนรนก็หาไม่
ทั่วทั้งแว่นแคว้นกรุงไกร สิ่งใดมิได้ยายี ฯ
๏ ครั้นค่ำย่ำสนธยากาล สุริย์ฉานลับเหลี่ยมคีรีศรี
จึ่งเสด็จย่างเยื้องจรลี เข้าที่ไสยาสน์อลงกรณ์ ฯ
๏ ทรงพระสุบินนิมิตฝัน อัศจรรย์เป็นเทพสังหรณ์
ว่าพระจันทร์ทรงกลดในอัมพร ดวงดารากรดาษดา
เข้าอยู่ในวงทรงกลด หมดทั่วทั้งพื้นพระเวหา
อันรัศมีพระจันทรา สีกล้ากว่าแสงอโณทัย
ส่องสว่างพ่างพื้นโพยมหน เมฆหมอกจะปนก็หาไม่
ขับรถส่องสี่ทวีปไป ภูวไนยตื่นขึ้นทันที ฯ
๏ ครั้นพระสุริยาเรืองรอง แสงทองจำรัสรัศมี
ก็เสด็จย่างเยื้องจรลี ออกมายังที่พระโรงคัล ฯ
๏ จึ่งมีพระราชโองการ แก่โหราจารย์คนขยัน
คืนนี้เราฝันอัศจรรย์ พระทรงธรรม์ตรัสเล่าแต่ต้นมา ฯ
๏ บัดนั้น โหรเฒ่าผู้มียศถา
รับสั่งแล้วดูโดยตำรา น้อมเศียรวันทาทูลไป
พระสุบินนี้ล้วนจำเริญผล จะอัปมงคลนั้นหาไม่
อันพระจันทร์ทรงกลดอำไพ ได้แก่กษัตริย์อันเรืองยศ
บรรดาท้าวพญาในชมพู จะพึ่งอยู่ใต้เบื้องพระบาทหมด
ดั่งดาราเรียงรันเป็นหลั่นลด อยู่ในทรงกลดศศิธร
ซึ่งแสงกล้ากว่าดวงอโณทัย จะให้โลกเป็นสุขสโมสร
ทั้งกลางคืนกลางวันนิรันดร ปราบหมู่ดัสกรภัยพาล
ซึ่งทรงรถส่องสี่ทวีปนั้น จะทรงศักดาอันห้าวหาญ
แผ่ทั่วชั้นฟ้าบาดาล ไม่มีใครทานฤทธา ฯ
๏ เมื่อนั้น ท้าวไกยเกษนาถา
ได้ฟังโหรทายทํานายมา ผ่านฟ้าฉงนสนเท่ห์ใจ
จึ่งมีพระราชวาที ถามหมู่เสนีน้อยใหญ่
กรุงกษัตริย์สุริย์วงศ์องค์ใด ในพื้นชมพูทวีปนี้
อันทรงเดชาวราฤทธิ์ องค์อิสรภาพเรืองศรี
เป็นเฉลิมโลกาธาตรี มีอยู่บ้างหรือประการใด ฯ
๏ บัดนั้น ปโรหิตเสนาน้อยใหญ่
ได้ฟังบรรหารพระภูวไนย ถวายบังคมไหว้พร้อมกัน
ทูลว่าหน่อท้าวอโนมา วงศ์พระจักรารังสรรค์
ชื่อว่าอัชบาลทรงธรรม์ ได้ผ่านเขตขัณฑ์อยุธยา
พระองค์นั้นทรงอานุภาพ ปราบได้ทั่วทศทิศา
มีพระขรรค์แก้วอันศักดา ใช้ไปเข่นฆ่าไพรี
ตัดเอาศีรษะอสุรพักตร์ มาไว้รักษาสวนศรี
บรรดากษัตริย์ทุกธานี ถวายสุวรรณมาลีทุกปีไป
ท้าวมีพระราชโอรส ปรากฏฟากฟ้าดินไหว
ทรงโฉมเลิศลักษณ์อำไพ ให้ชื่อทศรถกุมารา ฯ
๏ เมื่อนั้น ท้าวไกยเกษนาถา
ได้แจ้งแห่งคำเสนา ผ่านฟ้ารําพึงคะนึงคิด
แม้นกูจะนิ่งอยู่ฉันนี้ นานไปจะมีความผิด
จําจะผูกพันเอาเป็นมิตร คิดแล้วเสด็จจรลี ฯ
๏ ครั้นถึงห้องแก้วไสยาสน์ นั่งใกล้อัครราชมเหสี
แจ้งข้อสุบินของภูมี ตามที่โหรทายทํานายมา
บัดนี้พี่คิดวิตกนัก ด้วยลูกรักผู้ยอดเสน่หา
จะยกให้แก่กรุงกษัตรา วาสนาไม่คู่ควรกัน
อันเจ้าทศรถกุมาร หน่อท้าวอัชบาลรังสรรค์
ก็เป็นวงศ์พระทรงสุบรรณ มีฤทธาอันเกรียงไกร
นางไกยเกษีนงเยาว์ ควรแล้วที่เราจะยกให้
เป็นคู่สู่สมภิรมย์ใน เจ้าจะเห็นกระไรนางเทวี ฯ
๏ เมื่อนั้น นวลนางประไพมเหสี
ได้ฟังพระราชสามี ชุลีกรสนองพระบัญชา
ซึ่งพระองค์จะยกลูกรัก ให้เป็นอัคเรศเสน่หา
แก่หน่อท้าวอัชบาลศักดา ในศรีอยุธยาเวียงชัย
ก็สมศักดิ์สุริย์วงศ์เสมอกัน ดั่งสุริยันกับดวงแขไข
จะงามเกียรติงามยศปรากฏไป ทั้งในใต้ฟ้าธาตรี ฯ
๏ เมื่อนั้น ท้าวไกยเกษเรืองศรี
ปรึกษาอัครราชเทวี ครั้นว่าเห็นดีพร้อมกัน
มีความชื่นชมโสมนัส ดั่งได้สมบัติในสวรรค์
เสด็จจากห้องแก้วแพร้วพรรณ จรจรัลออกท้องพระโรงชัย ฯ
๏ ครั้นถึงจึ่งมีบัญชา แก่มหาเสนาผู้ใหญ่
จงแต่งลักษณ์พระราชสารไป ยังพิชัยกรุงศรีอยุธยา
ถวายพระธิดาทรงลักษณ์ แก่พระพงศ์หริรักษ์นาถา
จัดทั้งโยธีแลทูตา ไปด้วยกัลยายุพาพาล ฯ
๏ บัดนั้น เสนาผู้ใหญ่ใจหาญ
น้อมเศียรประณตบทมาลย์ รับราชโองการแล้วออกไป ฯ
๏ จึ่งจัดทั้งสามทูตา ล้วนมีปัญญาอัชฌาสัย
เถ้าแก่ชะแม่ข้างใน ข้าเฝ้าสาวใช้ครบครัน
แล้วให้อาลักษณ์เขียนสาร ลงในลานทองฉายฉัน
เตรียมทั้งรถแก้วแกมสุวรรณ พร้อมกันตามราชโองการ ฯ
๏ เมื่อนั้น นางประไพวดียอดสงสาร
สวมกอดพระธิดายุพาพาล เยาวมาลย์รับขวัญกัลยา
แล้วมีวาจาอันสุนทร ดวงสมรแม่ยอดเสน่หา
เจ้าจะจากอกพระมารดา ไปยังอยุธยาธานี
เป็นข้าใต้เบื้องบาทบงสุ์ พระผู้พงศ์หริรักษ์เรืองศรี
จงเจียมองค์จงรักภักดี ฝากชีพชีวีภูวไนย
อุดส่าห์พยายามหาความชอบ รอบคอบราชกิจเอาใจใส่
สิ่งชั่วอย่ากลั้วให้มีภัย แม่จะได้เป็นศรีอยุธยา ฯ
๏ เมื่อนั้น นางไกยเกษเสน่หา
ได้ฟังโอวาทพระมารดา ชลนาคลอเนตรไม่พาที ฯ
๏ เมื่อนั้น องค์ท้าวไกยเกษเรืองศรี
ครั้นรุ่งจึ่งสั่งพระบุตรี ให้เข้าที่สรงสาคร ฯ
๏ เมื่อนั้น นางไกยเกษดวงสมร
น้อมเศียรรับสั่งพระบิดร บทจรไปสรงวาริน ฯ
๏ เข้าที่ชำระสระสนาน สุคนธารเกสรขจรกลิ่น
ภูษาพื้นม่วงทรงข้าวบิณฑ์ เชิงนั้นรูปกินรีรำ
ทรงสไบตาดพื้นทอง ซับในกรองสอดสีเขียวขำ
สะอิ้งองค์ล้วนบุษราคัม ประจำยามทับทรวงดวงลอย
ตาบทิศมรกตสังวาลวัลย์ ประดับถันบานพับสลับสร้อย
ทองกรพาหุรัดจํารัสพลอย ธํามรงค์เพชรพร้อยอร่ามเรือง
มงกุฎกรรเจียกจรมณี โอภาสจับสีฉวีเหลือง
งามศรีเสาวภาคย์เฉลิมเมือง ย่างเยื้องมาถวายอัญชุลี ฯ
๏ เมื่อนั้น พระชนกมารดาทั้งสองศรี
ให้อาลัยในองค์พระบุตรี ดั่งหนึ่งชีวีจะจากไป
ลูบหลังแล้วมีวาจา แก้วตาผู้ยอดพิสมัย
จงจำเริญสวัสดีอย่ามีภัย ให้เป็นใหญ่แก่ฝูงกัลยา
ตรัสแล้วสองกษัตริย์สุริย์วงศ์ พาองค์พระธิดาเสน่หา
ลงจากปราสาทแก้วแววฟ้า ข้าสาวชาวแม่ก็ตามไป ฯ
๏ ครั้นมาถึงจึ่งให้ขึ้นทรงรถ อลงกตดั่งดวงแขไข
นางกุจจีค่อมผู้ร่วมใจ ก็ขึ้นนั่งหมอบใช้นางเทวี ฯ
๏ เมื่อนั้น โฉมนวลนางไกยเกษี
บังคมลาพระชนกชนนี มีความโศกาอาลัย
ชลเนตรคลอคลองนองพักตร์ เยาวลักษณ์เศร้าสร้อยละห้อยไห้
โอ้ว่าแต่นี้จะจำไกล ที่ไหนจะได้เห็นพระบาทา ฯ
๏ เมื่อนั้น องค์ท้าวไกยเกษนาถา
ครั้นได้ศุภฤกษ์เวลา ก็ให้เคลื่อนรถจรลี ฯ
๏ รถเอยรถทรง งามองค์พระธิดาโฉมศรี
งามสินธพชาติพาชี งามสารถีขับรถ
งามแปรกแอกอ่อนงอนระหง งามดุมงามกงอลงกต
งามรถพระกำนัลเป็นหลั่นลด งามจัตุรงค์ทศโยธา
งามเครื่องสูงไสวรายริ้ว งามธงปลายปลิวนําหน้า
งามเสียงฆ้องกลองโกลา งามแถวมรคาพนาลี ฯ
๏ เดินทางผ่านทุ่งวุ้งเขา ตามลำเนาห้วยธารคีรีศรี
คิดถึงพระชนกชนนี เทวีเปล่าอกเปลี่ยวใจ
เห็นยูงทองท่องหามารดา เหมือนลูกจากมาในป่าใหญ่
เห็นนกกระเวนกระเวนไพร อาลัยเหมือนเสียงกระเวนวัง
สาลิกาจับเรียงเคียงพลอด เหมือนพระแม่สวมกอดแล้วสอนสั่ง
รังนานฟักฟองระวังรัง เหมือนครั้งระวังลูกแต่เยาว์มา
โอ้ว่าแต่นี้จะไกลบาท พระบิตุราชชนนีนาถา
ป่านนี้จะทรงพระโศกา แสนเวทนาอาลัย ฯ
๏ บัดนั้น สามทูตผู้มีอัชฌาสัย
นําเสด็จพระธิดายาใจ แรมรอนมาในพนาวัน
ครั้นถึงปลายด่านอยุธยา ให้หยุดโยธาพลขันธ์
ก็แจ้งแก่นายด่านชาญฉกรรจ์ ตามเรื่องสารอันมีมา ฯ
๏ บัดนั้น ขุนด่านผู้มียศถา
ได้ฟังยินดีปรีดา ขึ้นม้าแล้วขับเข้าธานี ฯ
๏ ครั้นถึงก็ลงจากสินธพ คำรพเสนาทั้งสี่
แจ้งว่าไกยเกษบุรี ให้มีทูตถือสารมา ฯ
๏ บัดนั้น เสนีธิบดีซ้ายขวา
ฟังชาวด่านแจ้งกิจจา ก็พากันเข้าสู่พระโรงคัล ฯ
๏ จึ่งน้อมเศียรประณตบทบงสุ์ ทูลพระหริวงศ์รังสรรค์
ว่าท้าวไกยเกษทรงธรรม์ ให้ทูตนั้นนำพระบุตรี
กับลักษณ์ราชสารา มาถวายใต้เบื้องบทศรี
บัดนี้ให้พักโยธี อยู่ที่ปลายด่านพารา ฯ
๏ เมื่อนั้น องค์ท้าวอัชบาลนาถา
ได้ฟังมนตรีก็ปรีดา ดั่งได้ฟากฟ้าสุราลัย
จึ่งมีพระราชวาที สั่งมหาเสนีผู้ใหญ่
จงจัดทั้งข้างหน้าข้างใน ออกไปรับองค์เยาวมาลย์ ฯ
๏ บัดนั้น เสนีผู้ปรีชาหาญ
ก้มเกล้ารับราชโองการ คลานออกจากพระโรงรูจี ฯ
๏ หมายบอกไปทั่วทุกกรม สนมชาววังชาวที่
เถ้าแก่ชะแม่ขันที ตรวจหากันมี่เป็นโกลา ฯ
๏ พร้อมเสร็จสำเร็จซึ่งจัดการ ถ้วนทุกพนักงานซ้ายขวา
เสนีผู้มีปรีชา ก็ยกจากพารารีบไป ฯ
๏ ครั้นถึงจึ่งหยุดพลากร แทบท่าสาครกว้างใหญ่
แล้วบอกเสนาให้แจ้งใจ โดยในรับสั่งพระภูมี ฯ
๏ บัดนั้น เสนาไกยเกษบุรีศรี
แจ้งว่าพระองค์ทรงธรณี ให้มนตรีมารับพระธิดา
จึ่งกำหนดกันเป็นหมู่หมวด เตรียมตรวจตามกระบวนซ้ายขวา
เสนีกรุงศรีอยุธยา ก็นําหน้าเสด็จจรลี ฯ
๏ ครั้นถึงจึ่งประทับกับเกยแก้ว อันเพริศแพร้วจำรัสรัศมี
เถ้าแก่อยุธยาธานี อัญชุลีเชิญเสด็จบังอร ฯ
๏ เมื่อนั้น นางไกยเกษดวงสมร
ลงจากรถทรงอลงกรณ์ บทจรโดยทางข้างใน ฯ
๏ บัดนั้น เสนาอยุธยากรุงใหญ่
ก็นำทูตไกยเกษเวียงชัย เข้าไปพระโรงรูจี ฯ
๏ ครั้นถึงจึ่งประณตบทบาท พระพงศ์เทวราชเรืองศรี
ทูลเบิกทั้งสามเสนี ชุลีกรแล้วอ่านสารา ฯ
๏ ในลักษณ์ว่าท้าวไกยเกษ ขอประณตบทเรศนาถา
พระผู้พงศ์หริรักษ์อันศักดา มงกุฎกรุงทวารวดี
ด้วยพระเดชเฟื่องฟ้าปรากฏ ว่ามีพระโอรสเฉลิมศรี
ทรงอานุภาพล้ำธาตรี ข้านี้ยินดียิ่งนัก
ไม่มีสิ่งสนองบาทบงสุ์ พระผู้หริวงศ์ทรงจักร
จึ่งแต่งราชบุตรีเป็นที่รัก อันทรงลักษณ์เลิศวิไลวรรณ
มาถวายเป็นข้ารองบาท พระโอรสธิราชรังสรรค์
ขอเอาพระเดชทรงธรรม์ ปกเกศคุ้งวันมรณา ฯ
๏ เมื่อนั้น พระสุริย์วงศ์พงศ์นารายณ์นาถา
แจ้งสารแล้วมีบัญชา ปราศรัยทูตาด้วยยินดี
ซึ่งท้าวไกยเกษภูวนาถ ยกราชธิดาโฉมศรี
มาให้โอรสของเรานี้ จะได้ร่วมชีวีกันสืบไป
อันพระองค์ผู้ดำรงราชฐาน มีสุขสำราญฤๅไฉน
เสนาประชาชนทั้งเวียงชัย ยังไพบูลย์พูนสุขสวัสดี
อนึ่งซึ่งมาจากนิเวศน์ ทางทุเรศกันดารพนาศรี
อันไพร่พลพหลโยธี สิ่งมีขัดสนประการใด ฯ
๏ บัดนั้น ทูตาผู้มีอัชฌาสัย
น้อมเศียรอภิวาทน์ทูลไป ท้าวไทผู้ดำรงนครา
เสวยสุขในมหาเศวตฉัตร พูนสวัสดิ์พรั่งพร้อมพระวงศา
เสนีชีพราหมณ์พฤฒา ไพร่ฟ้าได้พึ่งใต้ธุลี
ซึ่งข้าบาทมาทางทุเรศ พระเดชไปปกเกศี
โรคันอันตรายไม่ยายี มีแต่เป็นสุขทุกเวลา ฯ
๏ เมื่อนั้น องค์ท้าวอัชบาลนาถา
ได้ฟังทั้งสามทูตา ผ่านฟ้ามีความยินดีนัก
จึ่งพระราชทานรางวัล จัดสรรให้ตามบรรดาศักดิ์
เสร็จแล้วพระพงศ์หริรักษ์ บ่ายพักตร์เข้ายังปราสาทชัย ฯ
๏ บัดนั้น ท้าวนางผู้มีอัชฌาสัย
จึ่งเชิญพระธิดายาใจ เข้าไปเฝ้าองค์พระภูมี ฯ
๏ เมื่อนั้น โฉมนวลนางไกยเกษี
ยุรยาตรนาดกรจรลี ฝูงอนงค์นารีก็ตามมา ฯ
๏ ครั้นถึงจึ่งน้อมเศียรเกล้า เฟี้ยมเฝ้าพระบรมนาถา
สะเทินเขินใจนางกัลยา ดั่งว่าจะสิ้นสมประดี ฯ
๏ เมื่อนั้น พระมงกุฎอยุธยากรุงศรี
เห็นสุณิสานารี มีศุภลักษณ์เลิศวิไลวรรณ
งามพักตร์งามองค์งามอ่อน อรชรดั่งอัปสรสวรรค์
งามกรงามเนตรงามกรรณ งามจริตผิวพรรณดั่งทองทา
ควรศักดิ์ควรสองจะครองยศ ปรากฏพระเกียรติทุกทิศา
ยิ่งพิศยิ่งคิดกรุณา ผ่านฟ้าสำราญบานใจ
แล้วประทานเครื่องทรงอลงกต สำหรับยศพระธิดากรุงใหญ่
ให้อยู่ปราสาทแก้วแววไว ทั้งข้าใช้นักเทศขันที ฯ
๏ เมื่อนั้น โฉมนวลนางไกยเกษี
รับเครื่องประทานด้วยยินดี เทวีน้อมเศียรบังคมคัล
แล้วคลานออกมาจากเฝ้า พระปิ่นเกล้าจอมภพไอศวรรย์
ยุรยาตรนาดกรจรจรัล ไปปราสาทสุวรรณอลงกรณ์ ฯ
๏ เมื่อนั้น องค์ท้าวอัชบาลชาญสมร
ครั้นค่ำย่ำแสงรวีวร ภูธรเข้าที่ไสยา
ให้คิดสังเวชในร่างกาย เหนื่อยหน่ายรูปรสเสน่หา
ตัวกูก็แก่ชรา ครองสมบัติมาหกหมื่นปี
มีแต่ความตายนั้นเป็นต้น ไม่พ้นมัจจุราชเรืองศรี
อันสมบัติพัสถานทั้งนี้ ใช่ที่จะติดตัวไป
อันเจ้าทศรถลูกรัก ทรงศักดาเดชแผ่นดินไหว
จะให้ครอบครองเวียงชัย สืบในสุริย์วงศ์เทวัญ ฯ
๏ คิดแล้วอ่าองค์ทรงเครื่อง อร่ามเรืองพรรณรายฉายฉัน
ก็เสด็จย่างเยื้องจรจรัล ออกพระโรงคัลรูจี ฯ
๏ ครั้นถึงขึ้นนั่งบัลลังก์รัตน์ ตรัสสั่งขุนโหรทั้งสี่
จงเร่งหาฤกษ์วันดี กูจะมอบบูรีพระโอรส
ให้เป็นมงกุฎอยุธยา ครองขัณฑเสมาชนบท
สืบวงศ์เทวัญอันเรืองยศ เสนาจงกําหนดเร่งการ ฯ
๏ บัดนั้น ขุนโหรปรีชากล้าหาญ
รับสั่งแล้วจับเอากระดาน ตั้งเกณฑ์อวมาณคํานวณไป
ก็เห็นพร้อมกันทั้งสี่ นบนิ้วชุลีบังคมไหว้
ทูลว่าศุภฤกษ์ยามชัย อีกเก้าวันจะได้ดีนัก
ต้องในตระหนักบัญชร ทั้งพระเคราะห์โคจรโดยจักร
ราหูเป็นสิบเอ็ดแก่ลัคน์ ถึงที่อัครราชเทวัญ ฯ
๏ บัดนั้น ฝ่ายมหาเสนาคนขยัน
ก็หมายตามรับสั่งพระทรงธรรม์ พร้อมกันทั้งข้างหน้าข้างใน ฯ
๏ ครั้นแล้วก็จัดปราสาท ผูกม่านเครือมาศสองไข
แต่งอาสน์ลาดพรมอำไพ ห้อยพวงมาลัยรูจี
เศวตฉัตรปักเหนือบัลลังก์ แล้วลาดด้วยหนังราชสีห์
กลศสังข์ใส่ปัญจนที วางไว้ตามที่อันดับมา
แล้วตั้งเบญจาหน้าพระลาน ห้าชั้นชัชวาลเวหา
ฉัตรแก้วฉัตรทองโอฬาร์ ท่อปทุมธาราครบครัน ฯ
๏ เสร็จแล้วก็สั่งธรรมการ ให้ไปหิมพานต์ไพรสัณฑ์
นิมนต์พระวสิษฐ์นักธรรม์ พระสวามิตรนั้นเข้ามา ฯ
๏ บัดนั้น ฝ่ายขุนธรรมการใจกล้า
ได้แจ้งแห่งคำเสนา ก็รีบไปศาลาพระมุนี ฯ
๏ ครั้นถึงถวายนมัสการ พระอาจารย์ทั้งสองฤาษี
แจ้งว่าพระองค์ทรงธาตรี จะตั้งการพิธีสยมพร
อภิเษกสมเด็จพระลูกยา กับสามวนิดาดวงสมร
เป็นปิ่นโมลีพระนคร ให้มาเชิญบทจรพระนักพรต ฯ
๏ เมื่อนั้น พระวสิษฐ์สวามิตรดาบส
ได้ฟังดั่งอมฤตรส ก็กําหนดบอกหมู่พระสิทธา
ต่างทรงเปลือกไม้คากรอง ครองเครื่องสำหรับชีป่า
แล้วออกจากบรรณศาลา พากันเข้าไปยังธานี ฯ
๏ ครั้นถึงจึ่งขึ้นบนปราสาท สถิตอาสน์สำหรับพระฤๅษี
ก็สวดไสยเวทพิธี โดยในคัมภีร์พรหมาน ฯ
๏ เมื่อนั้น พระปิ่นอยุธยาราชฐาน
ครั้นอรุณรุ่งราตรีกาล สุริย์ฉานผ่องแผ้วธาตรี
จึ่งสั่งให้องค์พระลูกรัก กับสามเยาวลักษณ์เฉลิมศรี
ไปชำระสระสรงอินทรีย์ ในที่ห้องแก้วรจนา ฯ
๏ เมื่อนั้น สี่กษัตริย์สุริย์วงศ์นาถา
รับสั่งสมเด็จพระบิดา เสด็จมาที่สรงชลธาร ฯ
๏ พนักงานไขท่อปทุมทอง โปรยปรายเป็นละอองหอมหวาน
ทรงสุคนธ์ปรนปรุงสุมามาลย์ ภูษิตเครือก้านต่างกัน
พระทรงชายไหวประดับพลอย สามอนงค์ทรงสร้อยประดับถัน
พระกุมารทรงตาดสังวาลวัลย์ สามนางนั้นทรงทองกร
ต่างทรงธํามรงค์พาหุรัด มงกุฎแก้วจำรัสประภัสสร
บ้างทรงมาลัยกรรเจียกจร ดอกไม้ทัดอรชรอลงการ์
งามพระกุมารเพียงเทวัญ ลอยมาจากชั้นดึงสา
งามสามองค์อัครชายา ดั่งนางในฟากฟ้าดุษฏี ฯ
๏ เมื่อนั้น พระชนกมารดาทั้งสองศรี
พิศโอรสราชบุตรี มีลักษณ์เสาวภาคย์ละกลกัน
สองกษัตริย์ชื่นชมโสมนัส ดังได้สมบติในสรวงสวรรค์
ก็นำพระลูกยาวิลาวัณย์ จรจรัลจากปราสาทรูจี ฯ
๏ ครั้นถึงจึ่งเปลื้องเครื่องทรง จากองค์กษัตริย์ทั้งสี่
ให้ทรงโขมพัสตร์เนื้อดี แล้วภูมีจูงกรพระโอรส
กับทั้งสาวศรีสุณิสา ขึ้นสุวรรณเบญจาอลงกต
องค์พระบิตุรงค์ทรงยศ มีพจนารถโองการ
ให้ไขสหัสธารา สุคนธาทิพรสหอมหวาน
จากฝักสุวรรณปทุมมาลย์ ดั่งท่อธารทิพวารี ฯ
๏ เมื่อนั้น องค์พระวสิษฐ์ฤาษี
ทั้งพระสวามิตรมุนี โยคีชีพราหมณ์ก็ออกไป
ต่างต่างถือสังข์ถือกลศ รดสรงมุรธาภิเษกให้
บ้างอ่านพระเวทอวยชัย ตามในไสยศาสตร์พร้อมกัน ฯ
๏ ครั้นเสร็จมุรธาภิเษกสรง องค์ท้าวอัชบาลรังสรรค์
พาสี่กษัตริย์จรจรัล ขึ้นปราสาทสุวรรณอลงการ ฯ
๏ ให้นั่งเหนือบัลลังก์รัตน์ ภายใต้เศวตฉัตรฉายฉาน
ทั้งสามอัคเรศเยาวมาลย์ นั่งตามสถานอันดับมา ฯ
๏ บัดนั้น ฝ่ายชาวพนักงานภูษา
จึ่งถวายเครื่องทรงปราบดา กับเบญจมหากกุธภัณฑ์
ชาวแสงถวายอัษฎาวุธ แก่พระวงศ์จักรภุชรังสรรด์
ชีพ่อถวายใบเวฬุวัน แล้วเป่าสังข์สนั่นธาตรี ฯ
๏ ได้เอยได้ฤกษ์ โหราให้เบิกบายศรี
จึ่งลั่นฆ้องชัยเข้าสามที เสียงประโคมอึงมี่โกลา
ปุโรหิตผู้เฒ่าก็จุดเทียน ส่งแว่นเวียนซ้ายไปขวา
รับกันเป็นอันดับมา พระวงศาเสนากำนัล ฯ
๏ ครั้นถึงเจ็ดรอบโดยศาสตร์ พฤฒามาตย์ดับเทียนเฉลิมขวัญ
ปโรหิตผู้เฒ่าก็โบกควัน จุณจันทน์เจิมสี่กษัตรา ฯ
๏ เมื่อนั้น พระบิตุรงค์ธิราชนาถา
จึ่งมอบไอศูรย์สวรรยา เศวตฉัตรรัตนาโมลี
ให้ชื่อท้าวทศรถสุริย์วงศ์ สืบพงศ์พระนารายณ์เรืองศรี
แล้วจึ่งอวยพรสวัสดี อย่ามีโรคามาแผ้วพาน
อันหมู่พาลาปัจจามิตร ให้เกรงฤทธิ์ไปทั่วทิศาศาล
เป็นที่พึ่งทั้งพื้นสุธาธาร ชนมานยืนยาวได้แสนปี ฯ
๏ เมื่อนั้น พระวสิษฐ์สวามิตรฤๅษี
ครั้นเสร็จการราชพิธี พระมุนีอำนวยอวยพร
จงครองโภไคยไอศูรย์ ให้สมบูรณ์พูนสุขสโมสร
เสร็จแล้วพากันบทจร ออกจากนครอยุธยา ฯ
๏ เมื่อนั้น องค์ท้าวอัชบาลนาถา
ครั้นมอบเศวตฉัตรแก้วแววฟ้า แก่โอรสาธิบดี
พระทรงบริจาคแก้วแหวน แสนสุวรรณหิรัญเรืองศรี
แก่หมู่ไพร่ฟ้าประชาชี โดยประเวณีราชบุราณกาล
ทรงศีลทรงสัตย์สุจริต ครองธรรม์ทศพิธเป็นแก่นสาร
ปราศจากริษยาสาธารณ์ เป็นอุเบกขาญาณเที่ยงธรรม์ ฯ
๏ ทรงฤทธิ์คิดจะไปเที่ยวประพาส รุกขชาติที่ในสวนขวัญ
แต่งองค์ทรงเครื่องวิไลวรรณ จรจรัลออกท้องพระโรงชัย
๏ ครั้นถึงสถิตเหนืออาสน์ สั่งเสนามาตย์ผู้ใหญ่
จงเตรียมรถรัตนามัย กูจะไปยังสวนมาลา ฯ
๏ บัดนั้น เสนีสู้มียศถา
รับสั่งพระองค์ทรงศักดา ออกมาจากที่พระโรงคัล ฯ
๏ เกณฑ์หมู่จัตุรงค์องอาจ โดยกระบวนประพาสพนาสัณฑ์
กองหน้าอาชาชาญฉกรรจ์ ห้าพันพื้นถือทวนธนู
ถัดมาล้วนพวกคชไกร สามพันจัดไว้เป็นคู่คู่
ถัดนั้นอาสามลายู กับทหารสิบหมู่หมื่นปลาย
ถัดมารัถาสองพัน กรกุมเกาทัณฑ์เฉิดฉาย
เตรียมทั้งรถแก้วแพร้วพราย ไพร่นายคอยเสด็จบทจร ฯ
๏ เมื่อนั้น พระผู้หริวงศ์ทรงศร
ครั้นรุ่งแสงสีรวีวร ก็กรายกรมาสรงชลธาร ฯ
๏ ให้ไขปทุมวาริน เป็นฝอยฟุ้งจรุงกลิ่นหอมหวาน
ทรงสุคนธ์ปนปรุงสุมามาลย์ สนั่บเพลาเครือก้านกระหนกกลาย
ภูษาช่อเชิงเครือครุฑ ดวงผุดทองประสานฉานฉาย
ชายแครงจําหลักพลอยพราย ชายไหวตาบทิศทับทรวง
สังวาลทองกรมังกรพด พาหุรัดมรกตรุ้งร่วง
ธํามรงค์เก้ายอดชิงดวง มงกุฎแก้วเพชรพวงกรรเจียกจร
ทรงมหากุณฑลดอกไม้ทัด กุมพระขรรค์เพชรรัตน์ประภัสสร
งามดั่งองค์อัมรินทร กรายกรมาขึ้นรถทรง ฯ
๏ รถเอยรถมรกต แอกงอนอ่อนชดงามระหง
เครือขดบดแก้วประกํากง ดุมวงกุดั่นบัลลังก์ลอย
เก็จกาบภาพตั้งกระจังราย เครือกระหนกนกกลายช่อห้อย
ห้ายอดแวววับประดับพลอย ช่อฟ้าสุกย้อยช้อยชด
เทียมสินธพสีดั่งสีสังข์ เร็วเพียงกำลังลมกรด
เครื่องสูงเรียงรันเป็นหลั่นลด สง่างามดั่งรถสุริยัน
เสียงพลโห่ร้องก้องกึก เสียงประโคมโครมครึกแผ่นดินลั่น
สารถีโบกธงเป็นสำคัญ รีบเร่งพลขันธ์ดำเนินคลา ฯ
๏ มาจะกล่าวบทไป ถึงวันจรกพรานป่า
วางบ่วงดักหมู่มฤคา แทบท่าหนองน้ำชายไพร
แล้วจึ่งเข้านั่งซุ่มอยู่ คอยดูหมู่เนื้อในป่าใหญ่
เห็นฝูงมฤคีก็ดีใจ ออกไล่สะพัดกั้นมา ฯ
๏ ครั้นถึงจึงเห็นทรายทอง ติดบ่วงดิ้นร้องที่ชายป่า
พรานไพรยินดีปรีดา ก็เข้ามัดมฤคาคอนไป ฯ
๏ เมื่อนั้น พระสุริย์วงศ์ทรงภพสบสมัย
เสด็จอยู่บนราชรถชัย ภูวไนยแลเห็นนายพราน
ได้ทรายทองมัดคอนมา ฝ่านฟ้ามีจิตคิดสงสาร
จึ่งมีพระราชโองการ สั่งนายทหารให้หามา ฯ
๏ บัดนั้น ฝ่ายขุนตำรวจใจกล้า
รับสั่งแล้วถวายบังคมลา ไปยังพรานป่าพนาลี ฯ
๏ ครั้นถึงจึ่งแจงยุบลเหตุ ว่าพงศ์เทเวศเรืองศรี
บัญชาให้หาท่านนี้ ไปยังที่เฝ้าพระทรงธรรม์ ฯ
๏ บัดนั้น จึ่งนายพรานป่าพนาสัณฑ์
ได้ฟังดั่งจะม้วยชีวัน ตัวสั่นวิ่งไปกับเสนี ฯ
๏ มาถึงซึ่งหน้ารถทรง นั่งลงประณตบทศรี
อกใจไม่เป็นสมประดี คอยฟังภูมีบัญชา ฯ
๏ เมื่อนั้น พระพงศ์จักรพรรดินาถา
จึ่งมีสุนทรวาจา ดูกรพรานป่าพนาลัย
อันทรายทองของเอ็งนี้ จะฆ่าชีวีเสียฤๅไฉน
ฤๅจะนำไปทําประการใด กูจะใคร่แจ้งกิจจา ฯ
๏ บัดนั้น จึ่งวันจรกพรานป่า
ได้ฟังพระราชบัญชา กราบกับบาทาแล้วทูลไป
อันตัวข้าบาทชาติพราน จะต้องการสัตว์เป็นนั้นหาไม่
ถึงบ้านจะประหารให้บรรลัย หวังจะได้เนื้อเลี้ยงชีวัน ฯ
๏ เมื่อนั้น องค์ท้าวอัชบาลรังสรรค์
ได้ฟังพรานไพรใจฉกรรจ์ พระทรงธรรม์สังเวชเป็นสุดคิด
ด้วยความกรุณาเมตตาสัตว์ จึ่งตรัสบัญชาประกาศิต
ตัวกูคิดอยู่เป็นนิจ จะให้ทานชีวิตจิตใจ
บัดนี้สมดั่งความปรารถนา กูจะเชือดมังสาของกูให้
แลกเนื้อทรายทองของเอ็งไว้ จะให้มิให้จงว่ามา ฯ
๏ บัดนั้น จึ่งนายพรานไพรใจกล้า
ได้ฟังพระราชบัญชา วันทาแล้วทูลสนองไป
ซึ่งพระองค์ตรัสมาทั้งนี้ ยังจะคงวาทีฤๅไฉน
ข้าบาทไม่ขัดภูวไนย ด้วยเพศวิสัยไพรพราน
ไม่เลือกเนื้อสัตว์เนื้อมนุษย์ สุดแต่กินได้เป็นอาหาร
ซึ่งจะให้มังสะเป็นทาน ตามแต่ภูบาลจะเมตตา ฯ
๏ เมื่อนั้น พระพงศ์เทวราชนาถา
ได้ฟังจึ่งมีบัญชา ดูรานายพรานชาญฉกรรจ์
ตัวเราได้ออกวาที เป็นที่ดำรงสัตย์มั่น
มิได้อาลัยแก่ชีวัน จะช่วยทรายอันจะบรรลัย
ตรัสแล้วมีราชบัญชา สั่งมหาเสนาผู้ใหญ่
จงเอาทรายทองของพรานไพร มาชั่งดูให้ประจักษ์ตา
จะหนักเท่าใดทั้งอินทรีย์ จะเถือเนื้อกูนี้ให้พรานป่า
เป็นทานแทนเนื้อมฤคา โดยความสัจจาเราวาที ฯ
๏ บัดนั้น จึ่งมหาเสนาทั้งสี่
รับสั่งแล้วยกมฤคี ขึ้นชั่งตามมีพระบัญชา ฯ
๏ เสร็จแล้วประณตบทบงสุ์ ทูลองค์บรมนาถา
ว่าหนักได้กึ่งภาคตรา ทั้งมังสาอัฐิด้วยกัน ฯ
๏ เมื่อนั้น พระพงศ์หริรักษ์รังสรรค์
จึ่งทรงแก้มัดผูกพัน จากกายสุวรรณมฤคี
แล้วหลั่งน้ำทักษิโณทก ให้ตกเป็นพยานสักขี
ท่านจงจำเริญสวัสดี ตรัสแล้วภูมีก็ปล่อยไป ฯ
๏ ครั้นเสร็จจึ่งทรงพระแสงขรรค์ ประกาศฝูงเทวัญน้อยใหญ่
เดชะข้าช่วยสัตว์ไว้ จะเชือดเนื้อให้นายพราน
แทนเนื้อกวางทองตัวนี้ อันจะสิ้นชีวีสังขาร
ด้วยเดชะบรมสมภาร ซึ่งข้าทำทานภายใน
ขออย่าให้มีเวทนา เจ็บปวดกายาขึ้นมาได้
ตรัสแล้วพระจอมภพไตร ก็เชือดไปทั่วทั้งกายา ฯ
๏ มิได้ลำบากพระอินทรีย์ ภูมีให้เอาพระมังสา
ชั่งขึ้นเท่าเนื้อมฤคา ส่งให้พรานป่าแทนไป ฯ
๏ ครั้นสิ้นมังสะในพระองค์ มิอาจดำรงพระกายได้
ก็เสด็จสวรรคาลัย ไปยังชั้นฟ้าดุษฎี ฯ
๏ มาจะกล่าวบทไป ถึงพระอิศวรเรืองศรี
อาสน์อ่อนร้อนดั่งอัคคี พระศุลีเล็งทิพเนตรมา
เห็นท้าวอัชบาลสุริย์วงศ์ พงศ์พระหริรักษ์นาถา
เชือดเนื้อแทนเนื้อมฤคา จนถึงชีวาวายปราณ
อยู่บนรถรัตน์มณี พระศุลีมีจิตเกษมศานต์
แสนภิรมย์ชมโพธิสมภาร ก็นำฝูงบริวารเหาะมา ฯ
๏ ครั้นถึงรถทรงจอมภพ จึ่งอุ้มศพบรมนาถา
เหาะทะยานผ่านขึ้นบนเมฆา ไปมหาไกรลาสคีรี ฯ
๏ เมื่อนั้น องค์ท้าวทศรถเรืองศรี
ครั้นพระบิตุเรศทรงธรณี ภูมีเสด็จสวรรคต
ก็ครองกรุงบำรุงโลกา ขอบขัณฑเสมาชนบท
ทรงเดชฤทธิรอนขจรยศ ปรากฏดั่งดวงสุริยัน
ชีพราหมณ์ไพร่ฟ้าประชากร สถาวรเป็นสุขเกษมสันต์
ด้วยพระองค์ดํารงทศธรรม์ ดั่งฉัตรแก้วกั้นโมลี
กรุงกษัตริย์ยอมแต่งดอกไม้มาศ เงินทองโอภาสเฉลิมศรี
มาถวายเบื้องบาทไม่ขาดปี น้อมเกล้าดุษฎีชุลีกร
ประดับด้วยพระสนมกํานัล ผิวพรรณเพียงเทพอัปสร
กล้องแกล้งแน่งน้อยอรชร บำเรอภูธรไม่เว้นวัน ฯ
๏ พระองค์จึ่งดำริตริไป จะใคร่ประพาสสวนขวัญ
ก็เสด็จนาดกรจรจรัล ออกพระโรงสุวรรณอำไพ ฯ
๏ จึ่งมีพระราชบัญชา สั่งมหาเสนาผู้ใหญ่
จงเตรียมรถแก้วแววไว กูจะไปชมสวนอุทยาน ฯ
๏ บัดนั้น สุมันตันเสนาใจหาญ
ก้มเกล้ารับราชโองการ คลานออกมาจากพระโรงคัล ฯ
๏ จัดเป็นกระบวนพยุหบาตร เกณฑ์แห่เอี่ยมอาจขึงขัน
ปลายเชือกใส่เสื้อสีจันทร์ กรกุมเกาทัณฑ์ธงแดง
ถัดนั้นธงทิวเขียวขาบ เสื้อม่วงสอดดาบสะพายแล่ง
ถัดมากรกุมทวนแทง เสื้อเขียวเครือแย่งธงทอง
เหล่าหนึ่งธงเหลืองกุมเสน่า สอดใส่สนับเพลาเสื้อปล้อง
เตรียมทั้งรถทรงรถรอง ทุกกองคอยเสด็จจรลี ฯ
๏ เมื่อนั้น พระพงศ์หริรักษ์เรืองศรี
จึ่งชวนสามอัครราชเทวี เข้าที่สระสรงคงคา ฯ
๏ ให้ไขท่อแก้วปทุมมาลย์ หอมหวานด้วยกลิ่นบุปผา
ทรงสุคนธ์ธารกุสุมา สนับเพลาภูษาชายแครง
นางทรงภูษิตริ้วทอง สไบกรองรองตาดเครือแย่ง
พระทรงทับทรวงลายแทง เฟื่องเพชรลูกแตงสังวาลวัลย์
นางทรงทองกรธํามรงค์ สะอิ้งองค์สร้อยซับประดับถัน
พระทรงทองกรมังกรพัน ชฎาแก้วกุดั่นกรรเจียกจร
นางทรงกุณฑลดอกไม้ทัด มงกุฎรายนพรัตน์ประภัสสร
สี่องค์ทรงงามอรชร กรายกรมาขึ้นพิชัยรถ ฯ
๏ รถเอยรถประพาส ลอยผาดเลื่อมพื้นมรกต
แอกงอนอ่อนงามช้อยชด ชั้นลดช่อล้วนมณีนิล
กงคร่ำกำเครื่องเครือแก้ว ดุมแล้วด้วยลวดมุกดาสิ้น
เครือยุดครุฑเหยียบนาคินทร์ เทียมสินธพสี่ดั่งลมพัด
ขุนรถขับรีบเยื้องกราย ธงริ้วทิวรายปลายสะบัด
ชุมสายฉายแสงสุวรรณรัตน์ เศวตฉัตรแทรกชั้นจามร
เสียงกลองซ้องกลบครื้นครั่น[1] ไพรเสนาะเพราะสนั่นสิงขร
ปี่เรื่อยเป่ารับแตรงอน พลากรเรียบริ้วดำเนินคลา ฯ
๏ ครั้นถึงจึงพระพงศ์เทเวศร์ ชวนสามอัคเรศเสน่หา
ลงจากรถแก้วแววฟ้า ลีลาเข้าสวนอุทยาน ฯ
๏ พาสามมเหสีลีลาศ ชี้ชมบุปผชาติชูก้าน
การะเกดแก้วกรรณิการ์กาญจน์ ชบาบานตะแบกอินทนิล
ประยงค์ยมนมยวงนางแย้ม พิกุลแกมพุดซ้อนซ่อนกลิ่น
ลําดวนดอกดกดาษดิน กระทุ่มแซมกระถินอินจัน
โศกสนสาวหยุดโยทะกา จําปาสุกรมนมสวรรค์
พุดตานแต้วตาดมะลิวัลย์ พิกันเกดพุดจีบจําปี
มะลิลากุหลาบกาหลง มหาหงส์หางยูงสลับสี
บุนนาคกระทึงสารภี มะลุลีประดู่กระดังงา
พระเด็ดดอกสัตบุษย์พุทธชาด ให้สามองค์นุชนาถเสน่หา
ลดเลี้ยวเที่ยวชมสุมาลา ผ่านฟ้าเกษมเปรมปรีดิ์
๏ มาจะกล่าวบทไป ถึงปทูตทันตยักษี
สถิตในถ้ำแก้วมณี มีนามสุรกานต์บรรพต
เรืองฤทธิ์สิทธิศักดิ์เข้มแข็ง เรี่ยวแรงแกล้วกล้าสาหส
เลื่องชื่อลือนามขามยศ ฤทธาปรากฏเกรียงไกร
แต่เที่ยวรอนราญราวี วิทยานาคีไม่ต่อได้
บรรดาฤๅษีชีไพร อยู่ในเงื้อมมือกุมภัณฑ์ ฯ
๏ ให้คิดโลภล้นพ้นประมาณ อหังการกำเริบโมหันธ์
จะใคร่ได้สมบัติเทวัญ ชมอัปสรสวรรค์สำราญใจ
ตัวกูจะขึ้นไปรอนราญ ฆ่าท้าวมัฆวานเสียให้ได้
คิดแล้วจับคทาศรชัย เหาะไปด้วยกำลังฤทธา ฯ
๏ ครั้นถึงพิภพสรวงสวรรค์ ยังชั้นแดนดาวดึงสา
แลเห็นหมู่เทพเทวา กับฝูงนางฟ้าวิลาวัณย์
ยิ่งคิดคำนึงถึงรสรัก ขุนยักษ์มืดมนโมหันธ์
กวัดแกว่งศรชัยดั่งไฟกัลป์ ขบฟันเข้าไล่ราวี ฯ
๏ เมื่อนั้น เทพบุตรกับหมู่อัปสรศรี
เห็นปทูตทันตอสุรี สำแดงฤทธีไล่มา
ให้ตระหนกตกใจไม่มีขวัญ ดั่งชีวันจะม้วยสังขาร์
นางสวรรค์ร้องหวีดแล้วปิดตา เทวาพาวิ่งเป็นสิงคลี ฯ
๏ เมื่อนั้น ปทูตทันตยักษี
ไล่ประชิดติดตามราวี จนไปถึงที่ลัดดาวัลย์ ฯ
๏ เมื่อนั้น เทพบุตรกับหมู่นางสวรรค์
วิ่งหนีอสุรกุมภัณฑ์ ตัวสั่นไม่เป็นสมประดี
บ้างอุ้มจูงกันอลหม่าน ล้มลุกคลุกคลานอึงมี่
บ้างวิ่งวนไปชนอสุรี บางหนีไปเฝ้าพระอินทรา ฯ
๏ ครั้นถึงจึ่งประณตบทบาท ทูลองค์เทวราชนาถา
ว่าปทูตทันตอสุรา ขึ้นมาหักโหมโรมราญ
ทั่วทุกนิเวศน์วิมานมาศ ก็กลัวอำนาจกำลังหาญ
บัดนี้ยังทําอหังการ ไล่มาถึงสถานลัดดาวัลย์ ฯ
๏ เมื่อนั้น องค์ท้าวหัสนัยน์รังสรรค์
แจ้งว่าอสุรกุมภัณฑ์ ชาญฉกรรจ์องอาจหังการ์
แม้นจะใช้พระขรรค์ไปสังหาร ขุนมารก็จะม้วยสังขาร์
ไม่ควรกูผู้ปิ่นเทวา จะล้างอสุราสาธารณ์
จะให้ไปเชิญท้าวทศรถ อันทรงยศศักดากล้าหาญ
วงศ์พระสี่กรมารอนราญ ให้ผ่านฟ้าปรากฏพระเกียรติไว้
คิดแล้วจึ่งสั่งมาตุลี ผู้มีปัญญาอัชฌาสัย
จงเอารถแก้วลงไป เชิญไททศรถมาราวี ฯ
๏ เมื่อนั้น พระมาตุลีเรืองศรี
รับสั่งแล้วถวายอัญชุลี มาขึ้นรถมณีแล้วเหาะไป ฯ
๏ เลื่อนลอยมาในอากาศ โอภาสดั่งดวงแขไข
ก็ขับรถรัตนามัย ลงในพ่างพื้นอุทยาน ฯ
๏ ครั้นถึงจึ่งเห็นภูวนาถ เสด็จชมรุกขชาติเกษมศานต์
แจ้งว่าองค์ท้าวมัฆวาน ให้เชิญไปสังหารอสุรี ฯ
๏ เมื่อนั้น พระภุชพงศ์วงศ์นารายณ์เรืองศรี
ได้แจ้งแห่งคำมาตุลี ดั่งวารีทิพย์มาเจือใจ
จึงว่าแก่สามอัคเรศ ดวงเนตรผู้ยอดพิสมัย
เชิญเจ้าคืนเข้าเวียงชัย พี่จะขึ้นไปปราบอสุรี ฯ
๏ เมื่อนั้น จึงโฉมนางไกยเกษี
ได้ฟังบัญชาก็ยินดี เทวีกราบลงกับบาทา
ทูลว่าข้าน้อยขอรองบาท ภูวนาถจงโปรดเกศา
จะได้ชมเมืองสวรรค์ชั้นฟ้า ให้เป็นผาสุกสถาวร ฯ
๏ เมื่อนั้น องค์ท้าวทศรถชาญสมร
ได้ฟังอัครราชบังอร ภูธรอาลัยในพจมาน
จึ่งตรัสแก่สองกัลยา แก้วตาผู้ยอดสงสาร
จงกลับเข้าพระนิเวศน์ให้สำราญ พี่จะไปปราบมารอหังการ์
ว่าแล้วจูงกรเทวี โฉมไกยเกษีเสน่หา
เสด็จลีลาศยาตรา ไปขึ้นรถเทวารูจี ฯ
๏ รถเอยรถอินทร์ แสงแก้วโกมินสลับสี
เทียมด้วยเทพบุตรพาชี มาตุลีสารถีขับรถ
มเหสีนั่งท้ายประนมกร งามเพียงศศิธรทรงกลด
ลอยข้ามสัตภัณฑ์บรรพต ลดเลี้ยวตามกลีบเมฆา
เสียงกงแก้วลั่นครั่นครื้น ลูกครุฑตกตื่นทั้งเวหา
เร่งรีบพลาหกเทวา ถึงดาวดึงสาด้วยฤทธี ฯ
๏ เมื่อนั้น ปทูตทันตยักษี
อยู่ในสวนแก้วมาลี อสุรีเหลือบแลแปรมา
เห็นมนุษย์นั้นขี่รถทรง มีอนงค์นั่งท้ายรถา
ประหลาดกว่าหมู่เทวา อสุราก็ร้องถามไป
เหวยใครผู้ใดองอาจ เชื้อชาตินามกรเป็นไฉน
อหังการผ่านมาไม่เกรงใจ กูจะฆ่าให้ม้วยชีวี ฯ
๏ เมื่อนั้น พระพงศ์หริรักษ์เรืองศรี
ได้ฟังจึ่งตอบวาที เรานี้ชื่อท้าวทศรถ
วงศ์พระหริรักษ์จักรา ทรงศักดาเดชดั่งเพลิงกรด
องค์ท้าวโกสีย์ผู้มียศ ให้เอารถไปรับขึ้นมา
สังหารผลาญเอ็งผู้ใจพาล ซึ่งทำการทุจริตอิจฉา
อย่าพักอ้างอวดอหังการ์ ไม่ช้าจะเห็นฤทธิ์กัน ฯ
๏ เมื่อนั้น ปทูตทันตแข็งขัน
ได้ฟังกริ้วโกรธขบฟัน กุมภัณฑ์ร้องตอบวาจา
เอ็งฤาชื่อว่าทศรถ อวดยศอวดฤทธิ์ว่าแกล้วกล้า
จะสู้กูผู้มีศักดา ไหนจะครั่นหัตถาอสุรี
เมียเอ็งผิวเนื้อนวลละออง พักตร์ผ่องเพียงอัปสรศรี
จะเป็นเมียกูบัดเดี๋ยวนี้ มึงอย่าพาทีอหังการ
ว่าพลางกวัดแกว่งคทาวุธ สำแดงฤทธิรุทรกำลังหาญ
กระทืบบาทผาดโผนโจนทะยาน ขึ้นรอนราญบนรถภูธร ฯ
๏ เมื่อนั้น พระผู้หริวงศ์ทรงศร
รับรองป้องกันประจัญกร ภูธรเหยียบเข่าอสุรี
กลอกกลับจับกันบนรถา ต่างแกล้วต่างกล้าไม่ถอยหนี
พระองค์ทรงฤทธิ์ราวี ฟันต้องอสุรีกระเด็นไป ฯ
๏ แล้วให้ขับราชรถา เทพบุตรอาชาทะลวงไล่
พระหัตถ์กวัดแกว่งพระขรรค์ชัย หมายใจจะล้างชีวี ฯ
๏ เมื่อนั้น ปทูตทันตยักษี
กริ้วโกรธพิโรธดั่งอัคคี ขว้างตระบองมณีไปด้วยฤทธิ์ ฯ
๏ สำเนียงดั่งเสียงฟ้าฟาด กัมปนาทหวาดไหวถึงดุสิต
เกิดขึ้นเป็นเปลวเพลิงพิษ ด้วยฤทธิไกรอสุรา ฯ
๏ เมื่อนั้น องค์ท้าวทศรถนาถา
เห็นเพลิงแรงดั่งแสงสุริยา ผ่านฟ้าก็ขว้างพระขรรค์ไป ฯ
๏ สำเนียงดั่งหนึ่งลมกาฬ บันดาลเป็นฝนห่าใหญ่
ตกลงมาดับเปลวไฟ แล้วไล่ล้างคทากุมภัณฑ์ ฯ
๏ เสร็จแล้วก็กลับคืนมา ดั่งว่าจักรแก้วรังสรรค์
เข้าในคลองหัตถ์ทรงธรรม์ เหมือนมีชีวันอินทรีย์ ฯ
๏ เมื่อนั้น ปทูตทันตยักษี
เห็นคทาแหลกลงเป็นผงคลี จับศรโมลีแผลงไป ฯ
๏ เปรี้ยงเปรี้ยงดั่งเสียงสุนีบาต ต้องรถเพลาขาดไม่ทนได้
ศรยักษ์สำแดงฤทธิไกร เวียนไวรอบองค์ภูมี ฯ
๏ เมื่อนั้น จึ่งโฉมนางไกยเกษี
เห็นเพลารถแก้วมณี ต้องศรอสุรีหักไป
จึ่งตั้งสัตย์เดชะข้าซื่อตรง ต่อองค์ภัสดาหาหมิ่นไม่
จะเอากรแทนเพลารถชัย อย่าให้อันตรายชีวา
เสี่ยงแล้วยื่นหัตถ์สอดเข้า ในดุมต่างเพลารถา
ด้วยอานุภาพสัตยา ดั่งมหากายสิทธิ์ฤทธี ฯ
๏ เมื่อนั้น พระสุริย์วงศ์เทวัญเรืองศรี
เห็นศรยักษามาราวี ภูมีกลับขว้างพระขรรค์ไป ฯ
๏ พระแสงล้างศรกุมภัณฑ์ เป็นภัสม์ธุลีกัลป์ไม่ทนได้
ถูกปทูตทันตบรรลัย กระเด็นไปถูกพื้นพสุธา ฯ
๏ ครั้นเสร็จสังหารอสุรี ภูมีเหลือบแลซ้ายขวา
เห็นพระมเหสีโสภา เอาหัตถาสอดดุมรถชัย
จึ่งตรัสถามองค์อัคเรศ ดวงเนตรผู้ยอดพิสมัย
รถเราเป็นเหตุประการใด อรไทจึ่งทำดั่งนี้ ฯ
๏ เมื่อนั้น โฉมนวลนางไกยเกษี
จึ่งสนองพระราชวาที อสุรีมันแผลงศรมา
ต้องเพลารถหักกระเด็นไป เกรงจักเสียชัยแก่ยักษา
ตัวข้าจะถวายชีวา เอาหัตถาสอดเข้าแทนไว้
พระองค์จึ่งได้สังหาร ผลาญชีพขุนมารเสียได้
เป็นที่ปรากฏพระยศไป ทั้งในฟากฟ้าดินดอน ฯ
๏ เมื่อนั้น พระผู้หริวงศ์ทรงศรี
ได้ฟังอัครราชบังอร ภูธรรับขวัญนางกัลยา
มิเสียแรงที่เจ้ารักพี่ ร่วมชีวีชีวิตสังขาร์
คุณนั้นเป็นพ้นพรรณนา แม้นว่าปรารถนาสิ่งใด
บรรดาเป็นสมบัติของพี่ เทวีประสงค์จะยกให้
ว่าแล้วจูงกรอรไท เสด็จไปยังสวนลัดดา ฯ
๏ เมื่อนั้น หัสนัยน์เจ้าตรัยตรึงศา
กับทั้งฝูงเทพเทวา นางสวรรค์กัลยาวิลาวัณย์
ครั้นแจ้งว่าวงศ์พระหริรักษ์ สังหารยักษ์ร้ายอาสัญ
ก็ซ้องสาธุการขึ้นพร้อมกัน เสียงสนั่นครั่นครื้นโลกา
บ้างถือบุปผามาลาศ ออกจากวิมานมาศพร้อมหน้า
ตามเสด็จองค์อมรินทรา มายังจิตราลัดดาวัลย์ ฯ
๏ ครั้นถึงจึ่งโปรยมาลาศ เทวราชเป่าสังข์เสียงสนั่น
ให้เทวาจับระบำบัน กับนางสวรรค์กัลยาณี ฯ
๏ เมื่อนั้น เทวานางฟ้าทุกราศี
รับสั่งท้าวสุชัมบดี มีใจชื่นชมโสมนัส
จึ่งจับระบำรำถวาย นวยนาดวาดชายกรายหัตถ์
รํารอคลอเคียงเลี่ยงลัด กรกระหวัดยิ้มพรายชายตา
นางฟ้าตลบหนีไป เทพบุตรเลี้ยวไล่สกัดหน้า
นางสวรรค์เวียนซ้ายร่ายเรียงมา เทวัญเวียนขวาเปลี่ยนไป
นางสวรรค์รำช้านางนอน ทอดกรเยื้องกรายส่ายไหล่
คลอเคล้าเป็นกระบวนให้ยวนใจ เทพไทยินดีปรีดา ฯ
๏ เมื่อนั้น โฉมนางอัปสรเสน่หา
กรายกรฟ้อนรำชำเลืองตา คอยทีเทวาสุราฤทธิ์
ครั้นเทวัญเข้าใกล้ก็ย้ายหนี ทําทีร่ายเรียงเบี่ยงบิด
เทพบุตรรําเคล้าเข้าชิด ทอดสนิทคว้าไขว่ในที
นางฟ้าสลัดปัดกร ชม้ายชายค้อนแล้วถอยหนี
เทวัญรําท่ามาลี แล้วตีวงเวียนเปลี่ยนไป
นางสวรรค์รําหงส์ลีลา ชายหนีเทวามิให้ใกล้
ขับร้องอำนวยอวยชัย สุขเกษมเปรมใจทั้งเมืองฟ้า ฯ
๏ เมื่อนั้น หัสนัยน์เจ้าตรัยตรึงศา
ครั้นเสร็จระบำก็ปรีดา จึ่งมีบัญชาอันสุนทร
มิเสียทีเป็นวงศ์พระจักรกฤษณ์ เรืองฤทธิ์ห้าวหาญชาญสมร
สังหารอาธรรม์ม้วยมรณ์ ดับร้อนฝูงเทพเทวา
จะปรากฏพระยศลือฤทธิ์ ชั่วพระจันทร์พระอาทิตย์ส่องหล้า
ให้จำเริญสวัสดิ์สวรรยา ใต้ฟ้าอย่ามีใครต่อกร
ตรัสแล้วสั่งองค์มาตุลี จงเอารถมณีประภัสสร
ไปส่งวงศ์นารายณ์ฤทธิรอน ถวายภูธรไว้ในธานี ฯ
๏ เมื่อนั้น พระมาตุลีเรืองศรี
รับสั่งท้าวสุชัมบดี ถวายอัญชุลีแล้วออกมา ฯ
๏ ครั้นถึงจึ่งบันดาลฤทธิ์ นิรมิตเพลาราชรัถา
สอดใส่ดุมแก้วรจนา เตรียมท่าเสด็จพระภูมี ฯ
๏ เมื่อนั้น องค์ท้าวทศรถเรืองศรี
จึ่งมีสุนทรวาที แก่ท้าวตรีเนตรฤทธิรอน
พระองค์จงอยู่เป็นสุขา ตัวข้าจะลาไปก่อน
ว่าแล้วน้อมเศียรชุลีกร บทจรมาขึ้นรถชัย ฯ
๏ เมื่อนั้น พระมาตุลีผู้มีอัชฌาสัย
จึ่งขับรถแก้วแววไว ตรงไปอยุธยาธานี ฯ
๏ มาจะกล่าวบทไป ถึงพระกไลโกฏฤๅษี
เป็นบุตรอิสีสิงฆมุนี มฤคีนั้นเป็นมารดา
แต่บิดรยังไม่บรรลัย ก็ได้ฌานโลกีย์แกล้วกล้า
อยู่ยังสาลวันอรัญวา แดนพาราโรมพัตตัน
ได้พรพระสยมภูวญาณ ตบะกิจการฌานกวดขัน
สร้างพรตอดจิตเป็นนิรันดร์ ฝนนั้นแล้งไปถึงสามปี ฯ
๏ เมื่อนั้น ท้าวโรมพัตตันเรืองศรี
แต่ฝนไม่ตกในธานี ภูมีเร่าร้อนวิญญาณ์
ทั้งหมู่เสนาประชาชน ได้ความทุกข์ทนถ้วนหน้า
ทุพภิกขันดรกัลป์บังเกิดมา เวทนาอดอยากลำบากใจ
จึ่งมีบรรหารสิงหนาท แก่มหาอำมาตย์ผู้ใหญ่
เราจะบวงสรวงเทพไท อันได้เป็นหลักพระบุรี
ทั้งพระเสื้อเมืองทรงเมือง จงแต่งเครื่องบูชาบายศรี
เหล้าข้าวเป็ดไก่บัตรพลี ขอฝนให้มีฤดูกาล ฯ
๏ บัดนั้น เสนาผู้ใหญ่ใจหาญ
ก้มเกล้ารับรสพจมาน คลานออกจากท้องพระโรงคัล ฯ
๏ ให้ปลูกศาลลงกลางพระนคร อลงกรณ์รายราชวัติกั้น
ทั้งนางท้าวซึ่งผีสิงนั้น ก็เตรียมกันคอยเสด็จภูมี ฯ
๏ เมื่อนั้น ท้าวโรมพัตเรืองศรี
ครั้นรุ่งสางสว่างธาตรี เข้าที่สระสรงคงคา
แต่งองค์ทรงเครื่องอลงการ พร้อมสนมนงคราญซ้ายขวา
เสด็จจากปราสาทแก้วแววฟ้า โยธาแห่แหนแน่นไป ฯ
๏ ครั้นถึงก็ทรงสุคนธ์เจิม เฉลิมรูปเทวาน้อยใหญ่
จุดเทียนบูชาโปรยมาลัย ภูวไนยสังเวยเทวัญ ฯ
๏ ขอเชิญเทวราชผู้ศักดา ซึ่งรักษาพระนิเวศน์เขตขัณฑ์
จงรับสั่งเวยพลีกรรม์ อันข้าบูชาด้วยภักดี
ทั้งพระเสื้อเมืองทรงเมือง อุดมเดชรุ่งเรืองรัศมี
จงคิดกรุณาปรานี แก่โยธีไพร่ฟ้าประชาชน
ยังวัสสวลาหกตกมา ให้จำเริญธัญญาพืชผล
ช่วยชีวิตสัตว์ไว้ไม่อับจน จะได้แผ่กุศลให้ทุกวัน ฯ
๏ บัดนั้น นางท้าวแสนกลคนขยัน
จุดเทียนประนมบังคมคัล ตัวสั่นเท้าเท้าหาวเรอ ฯ
๏ ลุกขึ้นส่ายตนพ่นบู้หรี่ ทำทีพูดจายํ้าเหยอ
รำง่าท่าทับสี่เกลอ เรียกสมุนแก้เก้อวุ่นไป ฯ
๏ จึ่งบอกว่าอารักษ์อันศักดิ์สิทธิ์ สถิตอยู่ในฐานศาลใหญ่
ว่าถ้าได้เครื่องอันชอบใจ จะช่วยภูวไนยอย่าอาวรณ์ ฯ
๏ เมื่อนั้น ท้าวโรมพัตชาญสมร
แต่บวงสรวงฝูงเทพนิกร ในพระนครทุกแห่งไป
มิได้ว่างเว้นเวลา ฝนจะตกลงมาก็หาไม่
พระองค์ผู้ทรงภพไตร ไม่มีความสุขสำราญ ฯ
๏ บัดนั้น จึ่งนายพรานไพรใจหาญ
แจ้งว่าพระปิ่นสุธาธาร ตั้งการบวงสรวงเทวา
ได้ถึงเจ็ดเดือนเจ็ดวัน ฝนนั้นไม่ตกแต่สักห่า
นายพรานก็รีบเข้ามา ยังพาราโรมพัตธานี ฯ
๏ ครั้นถึงน้อมเศียรบังคมทูล นเรนทรสูรปิ่นภพเรืองศรี
อันฝนแล้งแห้งไปถึงสามปี เหตุนี้ด้วยพระนักพรต
อยู่ในสาลวันหว่างไศล ชื่อกไลโกฏดาบส
เข้าฌานชำนาญไม่เงือดงด อดจิตจำเริญภาวนา ฯ
๏ เมื่อนั้น ท้าวโรมพัตนาถา
ได้ฟังก็แจ้งในวิญญาณ์ ผ่านฟ้าดำริตริไป
จำเป็นจะล้างพิธี ของพระมุนีเสียให้ได้
อันสตรีเป็นที่ประโลมใจ จะแต่งไปด้วยเล่ห์อุบายกล
ล้างกิจด้วยรสสงสาร ให้เธอเสียฌานจำเริญผล
คิดแล้วพระปิ่นสุธาดล เสด็จเข้าไพชยนต์รูจี ฯ
๏ ครั้นถึงสถิตเหนือแท่นแก้ว แล้วเรียกพระธิดาโฉมศรี
รับขวัญพลางกล่าววาที เจ้าดวงชีวีของบิดา
บัดนี้ยังมีพระดาบส สร้างพรตทรงญาณฌานกล้า
มหาเมฆไม่ตั้งตกมา ลำบากเวทนาทั้งกรุงไกร
เจ้าจงออกไปหิมพานต์ ทำลายฌานเธอเสียให้ได้
แล้วพาเข้ามายังเวียงชัย เป็นปิ่นไพร่ฟ้าประชากร ฯ
๏ เมื่อนั้น นางอรุณวดีดวงสมร
ก้มเกล้ารับสั่งพระบิดร บังอรทูลตอบพระบัญชา
ซึ่งพระองค์โปรดปรานประการใด จะรับใส่เศียรเกล้าเกศา
ลูกรักขอเอาชีวา สนองเบื้องบาทาพระทรงธรรม์ ฯ
๏ เมื่อนั้น ท้าวโรมพัตรังสรรค์
ฟังพระธิดาวิลาวัณย์ ภูธรรับขวัญนางเทวี
มีความชื่นชมโสมนัส ดั่งได้สมบัติโกสีย์
เสด็จจากอาสน์แก้วรูจี ออกที่พระโรงรัตนา ฯ
๏ จึ่งสั่งเสนาผู้ใหญ่ อันปรีชาไวแกล้วกล้า
จงเตรียมรถเตรียมพลโยธา พระธิดากูจะไปพนาลี ฯ
๏ บัดนั้น จึ่งมหาเสนาทั้งสี่
รับสั่งพระองค์ทรงธรณี ออกมาจากที่พระโรงชัย ฯ
๏ จึ่งจัดกระบวนพระประเทียบ ขอเฝ้าแหนเรียบงามไสว
อันหน้ารถแก้วแววไว ล้วนใส่เสื้อเขียวเครือวัลย์
ถัดไปใส่เสื้อสีทับทิม สีฟ้าขลิบริมสลับคั่น
หมู่หนึ่งใส่เสื้อสีจันทร์ ถัดนั้นเสื้อม่วงติดกรอง
ถัดไปใส่เสื้อสีแดง พื้นแย่งถือหอกเป็นทิวท่อง
ริ้วนอกถือปืนคร่ำทอง ตั้งกองคอยเสด็จพระบุตรี ฯ
๏ เมื่อนั้น องค์พระธิดาโฉมศรี
ครั้นรุ่งรางสร่างแสงพระรวี ก็จรลีไปสรงสาคร ฯ
๏ ชำระสระสนานสำราญองค์ ทรงสุคนธ์ธารกลิ่นเกสร
ภูษาลายเครือกินนร ช่อเชิงมังกรกระหวัดกาย
สไบตาดพื้นทองกรองริม สอดสีทับทิมเฉิดฉาย
ทับทรวงมรกตจำหลักลาย ตาบทิศสร้อยสายสังวาลวัลย์
สะอิ้งแก้วแววเลื่อมมุกดาหาร ดวงประพาฬบานพับประดับถัน
พาหุรัดทองกรมังกรพัน ธำมรงค์เพชรกุดั่นพรายตา
ทรงมหามงกุฎเนาวรัตน์ กรรเจียกจรจำรัสซ้ายขวา
งามเพียงนางเทพกินรา นวยนาดยาตราขึ้นรถ ฯ
๏ รถเอยรถทรง งามองค์พระธิดาอลงกต
งามแปรกแอกงอนอ่อนชด งามช่อชั้นลดบัลลังก์ลอย
งามทวยรวยรับหางหงส์ งามทรงบุษบกกระหนกห้อย
งามมุขสุกวามอร่ามพลอย งามยอดดั่งจะย้อยด้วยทองพราย
งามสินธพเทียมทั้งสี่ งามสารถีขับเฉิดฉาย
งามเครื่องสูงริ้วเป็นทิวราย งามพวกกลองตะพายประโคมครึก
งามแถวธงชายพรายสุวรรณ งามเสียงกงลั่นก้องกึก
งามทางหว่างไศลไพรพฤกษ์ งามพลแห่ฮึกเข้าดงดอน ฯ
๏ เดินทางเลียบธารผ่านทุ่ง ตามเชิงเวิ้งวุ้งสิงขร
ข้ามชลาท่านํ้าประทับนอน รอนแรมมาในพนาลี ฯ
๏ ชมหมู่ปักษาทิชาชาติ เกลื่อนกลาดจับไม้อึงมี่
สร้อยร้าจับต้นสารภี โนรีจับจิกดอกประยงค์
นกเขาจับขันบนแคป่า สาลิกาจับกิ่งกาหลง
นกแก้วจับต้นคันทรง ฝูงหงส์บินร่อนมาจับยาง
มยุราจับต้นบุนนาก จากพรากบินตรงมาจับกร่าง
โพระดกเคียงคู่จับคาง นกลางจับเครือแสลงพัน
ไก่ฟ้าบินจับต้นตะคร้อ พญาลอเลียบกิ่งกะทั่งหัน
ช่างทองจับต้นชิงชัน เบญจวรรณเต้นไต่กิ่งกระวาน
ฟังเสียงวิหคนกร้อง ทำนองดั่งสังคีตขับขาน
เพลิดเพลินจำเริญใจนงคราญ จนใกล้สถานพระสิทธา ฯ
๏ บัดนั้น นายวันจรกพรานป่า
นำเสด็จพระราชธิดา มาใกล้บริเวณพระนักพรต
จึ่งให้หยุดรถแก้วมณี ไว้ที่ใกล้อาศรมบท
กำชับโยธาม้ารถ กำหนดอย่าให้อื้ออึงไป
จึ่งทูลพระบุตรีโฉมยง ชี้ตรงพุ่มไม้สูงใหญ่
เห็นหลังคาช่อฟ้าอยู่ไรไร โน่นที่อาศัยพระอาจารย์ ฯ
๏ เมื่อนั้น พระธิดาเยาวยอดสงสาร
ลงจากรถแก้วสุรกานต์ ตรงไปสถานศาลา ฯ
๏ ครั้นถึงจึ่งเห็นพระนักธรรม์ ผู้ทรงพรตกรรม์แกล้วกล้า
ดวงพักตร์นั้นเป็นมฤคา กัลยานั่งลงดุษฎี ฯ
๏ เมื่อนั้น พระกไลโกฏฤๅษี
ไม่เคยเห็นรูปสตรี มีความสงสัยก็พิศดู
เห็นเขาติดอกครัดเคร่ง ดั่งปทุมตูมเต่งทั้งคู่
สัตว์นี้เป็นไฉนจึ่งไม่รู้ จะเป็นหมู่เดียรฉานนามใด
ตริแล้วจึ่งกล่าววาที เอ็งนี้เป็นสัตว์จำพวกไหน
จึ่งมีเขาที่อกกูหลากใจ ไม่เคยพบเห็นแต่ก่อนมา ฯ
๏ เมื่อนั้น นางอรุณวดีเสน่หา
ได้ฟังจึ่งตอบพระสิทธา เขาข้านี้น่าอัศจรรย์
ไม่งอกในเศียรเหมือนฝูงสัตว์ มาพลัดขึ้นที่อกเหมือนแกล้งปั้น
เต่งตั้งดั่งดวงบุษบัน อ่อนละม้ายคล้ายกันกับสำลี
พระองค์ผู้ทรงตบะญาณ ขอประทานโปรดเกล้าเกศี
พิเคราะห์ดูให้รู้ว่าร้ายดี ข้าเป็นดั่งนี้ด้วยอันใด
ว่าพลางทางเข้าปรนนิบัติ สัมผัสทำนวดฟั้นให้
ด้วยกลมารยาพิราไน แกล้งยั่วยวนใจพระมุนี ฯ
๏ เมื่อนั้น พระกไลโกฏฤๅษี
ไม่รู้ในกลสตรี ลืมที่คำสั่งพระบิดร
เข้าประคองต้องเต้าสุมณฑา กายาแนบเนื้อดวงสมร
ให้เกิดประดิพัทธ์อาวรณ์ ถึงไม่มีผู้สอนก็เป็นไป
เชยแก้มแนมเนตรเกศกรรณ เกษมสันต์ในความพิสมัย
ภุมรินบินเคล้าสุมาลัย แทรกไซ้เกสรปทุมมาลย์
เชยซาบอาบสร้อยเสาวรส สุบงกชคลี่กลีบหอมหวาน
ร่วมภิรมย์สมสุขสำราญ ในสถานศาลาอารญ ฯ
๏ ก็เสียตบะกิจพิธีกรรม์ พลาหกครื้นครั่นคะนองฝน
ฟ้าเปรี้ยงเสียงสนั่นอึงอล ตกจนนองพื้นพสุธา ฯ
๏ เมื่อนั้น นางอรุณวดีเสน่หา
ครั้นเห็นพระมุนีผู้ปรีชา หลงด้วยมารยาพิราไน
จนได้ร่วมรสสังวาส อัครราชแนบสนิทพิสมัย
อิงแอบแนบข้างไม่ห่างไกล อรไทจึ่งกล่าววาที
ตัวข้าเป็นราชธิดา กษัตราโรมพัตบูรีศรี
พระบิตุรงค์ผู้ทรงธรณี ให้ข้านี้มาเชิญพระนักธรรม์
เข้าไปโปรดเกล้าประชากร อันได้เดือดร้อนทั้งเขตขัณฑ์
เหมือนหนึ่งช่วยชีพชีวัน ฝูงคนทั้งนั้นให้พ้นภัย ฯ
๏ เมื่อนั้น พระกไลโกฏอาจารย์ใหญ่
ฟังนางหวนทุกข์ฉุกใจ ก็คิดได้ถึงคำบิดา
เอะกูผิดแล้วครั้งนี้ มาร่วมรสฤดีเสน่หา
ให้เสียดายตบะกิจวิทยา อนิจจาจะทำประการใด
ครั้นจักละนางอยู่สร้างพรต เสียดายรสที่ร่วมพิสมัย
จำกูจะตั้งหน้าไป จะเป็นกระไรก็ตามที
คิดแล้วจึ่งตอบวาจา ซึ่งจะพาเราไปบูรีศรี
สุดแต่สีกาจะปรานี รูปนี้มิให้อนาทร ฯ
๏ เมื่อนั้น นางอรุณวดีดวงสมร
เห็นพระสิทธาอาวรณ์ ยอกรกราบลงกับบาทา
ขอเชิญพระองค์รีบไป ขึ้นมหาพิชัยรัถา
ข้าเอามารับกับโยธา อยู่ที่ชายป่าพนาลี ฯ
๏ เมื่อนั้น พระกไลโกฏฤๅษี
ได้ฟังอัครราชเทวี ก็ครองเครื่องอาหุดีชีไพร
ฉวยได้ไม้เท้าตาลิปัตร บริขารนั้นยัดใส่ย่ามใหญ่
ออกจากอาศรมศาลาลัย ไปด้วยองค์อัครชายา ฯ
๏ เมื่อนั้น นางอรุณวดีเสน่หา
ครั้นถึงที่ประทับโยธา กัลยาเชิญองค์พระมุนี
ขึ้นนั่งบัลลังก์รถทรง ท่ามกลางอนงค์สาวศรี
ให้เลิกพหลโยธี คืนเข้าบูรีอรไท ฯ
๏ ครั้นถึงเมืองโรมพัตตัน ฝนสวรรค์ลั่นฟ้าห่าใหญ่
ฝูงสัตว์มัจฉาก็ดีใจ ห้วยหนองนองไปด้วยธารา ฯ
๏ บัดนั้น หญิงชายชาวเมืองถ้วนหน้า
ต่างคนยินดีปรีดา พากันมาดูพระนักพรต
เห็นหน้าดั่งหน้ากวางทราย รูปกายเป็นเพศมนุษย์หมด
ต่างร้องสรรเสริญเจริญยศ ทั่วทั้งชนบทธานี ฯ
๏ เมื่อนั้น ท้าวโรมพัตเรืองศรี
ครั้นรู้ว่าราชบุตรี ได้พระมุนีมาดั่งใจ
มีความชื่นชมโสมนัส พูนสวัสดิ์พักตร์ผ่องดั่งแขไข
ลงจากปราสาทแก้วแววไว เสด็จไปรับองค์พระสิทธา ฯ
๏ ครั้นถึงจึ่งประณตบทบงสุ์ พระดาบสผู้ทรงสิกขา
เชิญลงจากรถรัตนา มาขึ้นมหาปราสาทชัย ฯ
๏ ให้นั่งเหนือบัลลังก์แก้ว แล้วมีมธุรสปราศรัย
พระองค์ทรงพรตอยู่กลางไพร ชำนาญในกิจพิธี
ด้วยอำนาจวิทยาอาคม ของพระบรมฤๅษี
ฝนนั้นแล้งไปถึงสามปี ประชาชีไพร่ฟ้าก็ล้มตาย
จึ่งให้ไปเชิญเข้ามา ช่วยชีวาสัตว์ทั้งหลาย
ซึ่งอุปัทวันอันตราย จะหายด้วยบุญพระอาจารย์ ฯ
๏ เมื่อนั่น พระมุนีผู้ปรีชาหาญ
ได้ฟังจึ่งตอบพจมาน เหตุการณ์ทั้งนี้มิได้รู้
สาละวนสวดมนต์ภาวนา ตั้งใจรักษากิจอยู่
เป็นไฉนไม่ให้ไปบอกกู จึ่งสู้ยากมาถึงสามปี
ต่อเมื่อให้องค์อรไท ออกไปหารูปผู้ฤๅษี
แจ้งว่าเกิดภัยในธานี เรานี้จึ่งได้เข้ามา ฯ
๏ เมื่อนั้น ท้าวโรมพัตนาถา
ชื่นชมโสมนัสปรีดา ในองค์พระมหาอาจารย์
จึ่งถวายธูปเทียนหิรัญมาศ สุมาลาศเสาวรสหอมหวาน
ให้พระองค์ผู้ทรงตบะญาณ อยู่ปราสาทสุรกานต์รูจี ฯ
๏ เมื่อนั้น พระกไลโกฏฤๅษี
ภิรมย์สมสวาทด้วยเทวี มีแต่ผาสุกจำเริญใจ
เพลิดเพลินในรสเสน่หา จะจงกรมภาวนาก็หาไม่
ลืมทำพิธีบูชาไฟ ลืมไพรอาวาสแต่ก่อนกาล
ลืมทั้งคณะสานุศิษย์ ลืมกิจกำเริบด้วยสงสาร
แต่ภิรมย์สมสุขด้วยเยาวมาลย์ แสนสนุกสำราญทุกเวลา ฯ
๏ เมื่อนั้น ฝ่ายท้าวทศรถนาถา
ครอบครองไอศูรย์สวรรยา ในกรุงทวาราวดี
เทวาสุรารักษ์นักสิทธ์ ทุกทิศมาพึ่งบทศรี
ดั่งฉัตรแก้วกั้นโมลี ประชาชีแสนสุขสำราญ
เป็นสหายกับพญาสกุณา ชื่อว่าสดายุใจหาญ
พระไร้โอรสราชกุมาร ผ่านฟ้าดำริตริไป
แม้นกูสวรรคตลง ใครจะสืบสุริย์วงศ์ก็หาไม่
อสุราจะชะล่าชะเลยใจ เบียดเบียนทั้งไตรโลกา
อย่าเลยจะประชุมพระดาบส อันมีพรตญาณฌานกล้า
ตั้งพิธีการกาลา ให้เกิดโอรสาอันฤทธี ฯ
๏ ครั้นรุ่งแสงสีรวีวร ทินกรจำรัสรัศมี
ชำระองค์ทรงเครื่องรูจี จรลีออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่สุริย์วงศ์พงศ์พันธุ์ เสนาอภิวันท์ดาษดา
จึงมีพระราชบรรหาร สั่งขุนธรรมการใจกล้า
จงไปนิมนต์พระสิทธา เข้ามายังราชธานี ฯ
๏ บัดนั้น ขุนธรรมการทั้งสี่
รับสั่งแล้วถวายอัญชุลี ต่างขึ้นพาชีรีบไป ฯ
๏ มาถึงศาลาอาศรม ยอกรบังคมประนมไหว้
บอกว่าพระปิ่นภพไตร ให้มานิมนต์พระสิทธา ฯ
๏ เมื่อนั้น พระวสิษฐ์สวามิตรฌานกล้า
พระวัชอัคคีผู้ปรีชา พระภารทวาชมุนี
แจ้งว่าพระวงศ์เทเวศ จอมเกศอยุธยากรุงศรี
ให้นิมนต์เข้าไปพระบูรี ก็มีความยินดีปรีดา
จึ่งบอกคณะพระดาบส อันมีพรตญาณฌานกล้า
ต่างองค์ทรงเครื่องจรรยา ออกจากศาลาแล้วรีบไป ฯ
๏ ครั้นถึงนิเวศน์วังสถาน องค์พระอาจารย์น้อยใหญ่
ก็นั่งเหนืออาสน์แก้วแววไว ตามที่โดยในอันดับกัน ฯ
๏ เมื่อนั้น ท้าวทศรถรังสรรค์
ครั้นเห็นคณะพระนักธรรม์ อภิวันท์แล้วมีบัญชา
ซึ่งให้นิมนต์มาทั้งนี้ ด้วยมีประสงค์จะปรึกษา
ตัวข้าครอบครองสวรรยา อายุสสังขาร์ก็ล่วงไป
อันเกิดมาเป็นรูปกาย ที่จะพ้นความตายนั้นหาไม่
โยมไร้โอรสยศไกร จะสืบในสุริย์วงศ์กษัตรา
แม้นว่าสิ้นชีพสังขาร จะเดือดร้อนรำคาญทั้งแหล่งหล้า
อันหมู่อสุรพาลา ก็ยิ่งจะหยาบช้าราวี
ขอพระมหาอาจารย์เจ้า จงได้โปรดเกล้าเกศี
ช่วยตั้งกระลากิจพิธี ให้มีซึ่งราชโอรส ฯ
๏ เมื่อนั้น ทั้งสี่พระมหาดาบส
ได้ฟังบรรหารพระทรงยศ จึ่งตอบมธุรสพจนา
ซึ่งพระองค์ดำริทั้งนี้ รูปยินดีด้วยหนักหนา
อันจะทำพิธีจรรยา ก็จะมีบุตรมาตั้งใจ
แต่ไม่สู้ทรงศักดานัก จะต่อสู้หมู่ยักษ์นั้นไม่ได้
อสุรีย่อมมีฤทธิไกร สามไทเป็นเจ้าให้พรมา
แม้นว่าได้พระกไลโกฏ อันมีโพธิสมภารฌานกล้า
ซึ่งอยู่โรมพัตพารา นิมนต์เธอมาคิดการ
เห็นว่าจะได้ราชบุตร ฤทธิรุทรเดชากล้าหาญ
ด้วยกิจพิธีนั้นชำนาญ ถึงจะสู้ยักษ์มารไม่เกรงกัน ฯ
๏ เมื่อนั้น ท้าวทศรถรังสรรค์
ฟังสี่พระมหานักธรรม์ ดั่งได้ช่อชั้นดุษฎี
พระอาจารย์จงไปด้วยโยม ยังโรมพัตบูรีศรี
ช่วยกันว่าวอนพระมุนี เห็นทีจะได้ดั่งจินดา
ตรัสแล้วสั่งเสนามาตย์ ให้เตรียมพยุหบาตรซ้ายขวา
ราชรถคชสารอาชา ทั้งรัถาสำหรับพระนักธรรม์ ฯ
๏ บัดนั้น จึ่งมหาเสนาคนขยัน
รับสั่งพระวงศ์เทวัญ ถวายบังคมคัลแล้วออกไป ฯ
๏ เกณฑ์หมู่โยธาล้วนสามารถ ตั้งเป็นพยุหบาตรกระบวนใหญ่
กองหน้านั้นถือปืนไฟ ใส่เสื้อสีฟ้าขลิบทอง
หมู่หนึ่งมือถือธนู ใส่เสื้อชมพูเป็นทิวท่อง
หมู่หนึ่งถือหอกคร่ำทอง สอดใส่เสื้อปล้องกรีดกราย
หมู่หนึ่งมือถือเกาทัณฑ์ ใส่เสื้อสีจันทร์เฉิดฉาย
เตรียมทั้งรถแก้วแพรวพราย ไพร่นายคอยเสด็จจรลี ฯ
๏ เมื่อนั้น ท้าวทศรถเรืองศรี
ไสยาสน์ในราษราตรี ครั้นแสงรวีเรืองรอง
โกกิลาไก่แก้วส่งเสียง สำเนียงประโคมยามกึกก้อง
ภุมรินบินว่อนร่อนร้อง อาบละอองเกสรเสาวคนธ์
เสียงทั้งม้ารถคชสาร โยธาทวยหาญโกลาหล
ครื้นครั่นสนั่นสุธาดล อลวนพร้อมเพรียกเรียกกัน ฯ
๏ ฟื้นองค์จากที่ไสยาสน์ สำราญราชฤทัยเกษมสันต์
เสด็จจากห้องแก้วแกมสุวรรณ จรจรัลไปสรงวาริน ฯ
๏ ชำระสระสนานสำราญองค์ ทรงสุคนธ์เกสรขจรกลิ่น
สนับเพลาเชิงรูปนาคินทร์ ภูษาทรงข้าวบิณฑ์พื้นแดง
ชายไหวชายแครงเครือมาศ ทรงฉลององค์ตาดเครือแย่ง
ตาบทิศทับทรวงลายแทง สังวาลเพชรลูกแตงชวลิต
ทองกรพาหุรัดรูปภุชงค์ ธำมรงค์มณีโลหิต
มงกุฎแก้วสุรกานต์ดอกไม้ทิศ กุณฑลวิจิตรกรรเจียกจร
ห้อยพวงมาลัยเนาวรัตน์ พระหัตถ์นั้นจับธนูศร
งามทรงงามองค์งามอาภรณ์ บทจรมายังพระมุนี ฯ
๏ ครั้นถึงน้อมเศียรมัสการ เชิญพระอาจารย์ทั้งสี่
ลงจากปราสาทรูจี จรลีมาขึ้นพิชัยรถ ฯ
๏ รถเอยรถทรง ดุมวงประดับมรกต
สามงอนอ่อนสลวยชวยชด ชั้นลดช่อตั้งกระจังราย
เรียงรูปสิงห์อัดหยัดยัน สุบรรณจับนาคแหงนหงาย
บุษบกห้ายอดสุพรรณพราย งามคล้ายวิมานทินกร
เทียมสินธพเชื้ออาชาชาติ สี่คู่องอาจดั่งไกรสร
สารถีมือถือโตมร ขับจรรวดเร่งดั่งลมพัด
ประดับด้วยอภิรุมชุมสาย ธงริ้วทิวรายปลายสะบัด
พลทหารเกณฑ์แห่เยียดยัด ขนัดฆ้องกลองขานประสานรับ
อันรถพระมหาสิทธา ขับตามกันมาเป็นอันดับ
ผงคลีมืดคลุ้มกลุ้มพยับ คับคั่งมาโดยพนาดร ฯ
๏ เดินทางหว่างทุ่งวุ้งเขา ข้ามลำเนาห้วยธารสิงขร
ชมฝูงปักษาทิชากร ร่อนร้องจับไม้หลายพรรณ
แซงแชวจับต้นคันทรง ฝูงหงส์จับกิ่งกะทั่งหัน
สาลิกาจับแก้วพลอดกัน เบญจวรรณจับหวายร่ายเรียง
นกเขาจับข่อยขันขาน กระเหว่าจับกระวานส่งเสียง
เค้าโมงจับโมกมองเมียง ประหิตจับเหียงเคียงนาง
นกแก้วจับเกดเป็นหมู่ กระลุมพูจับไผ่ไซ้หาง
คณายูงพาฝูงมาจับยาง นกลางจับเลียบชมกัน
โนรีจับรักไซ้ขน กะทาจับต้นกระถินขัน
บ้าระบุ่นจับไม้สัตบรรณ กระเวนจับวัลย์ไต่มา ฯ
๏ ชมพลางพระทางเสด็จจร แรมรอนมาในกลางป่า
รีบรถรีบพลโยธา ไปโดยมรคาพนาลี ฯ
๏ ครั้นถึงแม่นํ้าสรงกษัตริย์ ปลายด่านโรมพัตกรุงศรี
ให้หยุดพหลมนตรี อยู่ที่ชายป่าพนาลัย ฯ
๏ แล้วมีบรรหารสีหนาท สั่งมหาอำมาตย์ผู้ใหญ่
จงเข้าไปยังเวียงชัย บอกให้แจ้งเหตุว่าเรามา ฯ
๏ บัดนั้น เสนีผู้มียศถา
รับสั่งแล้วบังคมลา เผ่นขึ้นอาชารีบไป ฯ
๏ ครั้นถึงลงจากพาชี เข้าหาเสนีผู้ใหญ่
ยังที่ศาลาลูกขุนใน แจ้งไปโดยราชโองการ ฯ
๏ บัดนั้น เสนาผู้ปรีชาหาญ
รู้ว่าหน่อท้าวอัชบาล ผ่านฟ้ายกจตุรงค์มา
ตั้งอยู่ปลายด่านนคเรศ ให้เกรงเดชพระบรมนาถา
ก็พาเสนีอยุธยา เข้าพระโรงรัตนารูจี ฯ
๏ ครั้นถึงประณตบทบงสุ์ องค์ท้าวโรมพัตเรืองศรี
ทูลว่าพระจอมโมลี ทวารวดีเวียงชัย
บัดนี้ยกหมู่พยุหบาตร แสนเสนามาตย์ทัพใหญ่
มาอยู่ปลายด่านชั้นใน ให้ขุนพลมาเฝ้าบาทา ฯ
๏ เมื่อนั้น ท้าวโรมพัตนาถา
แจ้งว่าพระพงศ์เทวา เสด็จมาด้วยยศบริวาร
ตกใจนิ่งขึงตะลึงคิด ร้อนจิตดั่งหนึ่งเพลิงผลาญ
ไฉนหนอหน่อท้าวอัชบาล ต้องการสิ่งไรจึ่งยกมา
เอะแล้วจะมีที่ประสงค์ องค์บุตรีเรากระมังหนา
ตริแล้วจึงถามเสนา เสด็จมาด้วยกิจสิ่งใด ฯ
๏ บัดนั้น เสนีผู้มีอัชฌาสัย
ได้ฟังบัญชาภูวไนย บังคมไหว้สนองพจมาน
อันพระองค์ผู้วงศ์เทเวศร์ ทรงเดชยกพวกพลหาญ
มาหวังนิมนต์พระอาจารย์ กไลโกฏทรงญาณไปช่วยคิด
กับด้วยคณะพระสิทธา ตั้งการบูชากระลากิจ
ให้เกิดโอรสที่มีฤทธิ์ มาโดยสุจริตสวัสดี ฯ
๏ เมื่อนั้น ท้าวโรมพัตเรืองศรี
ได้ฟังมหาเสนี ยินดีสิ้นแหนงแคลงใจ
จึ่งมีพระราชบัญชา ตรัสสั่งเสนาผู้ใหญ่
เร่งเตรียมพหลสกลไกร กูจะไปรับเสด็จพระทรงธรรม์ ฯ
๏ บัดนั้น เสนาโรมพัตคนขยัน
รับสั่งถวายบังคมคัล พากันเร่งรีบออกมา ฯ
๏ จัดหมู่โยธาที่สามารถ เลือกล้วนองอาจแกล้วกล้า
หมู่หนึ่งห่มเสื้อสีฟ้า ให้เดินนำหน้าโยธี
หมู่หนึ่งใส่เสื้ออินทรธนู โพกผ้าชมพูสลับสี
หมู่หนึ่งนุ่งผ้าตานี เสื้อแดงกำมะหยี่กรีดกราย
หมู่หนึ่งใส่เสื้อเสนากุฎ เกี้ยวลายเครือครุฑเฉิดฉาย
หมู่หนึ่งเสื้อโหมดทองพราย นุ่งดาวกระจายพื้นแดง
หมู่หนึ่งใส่เสื้อเข้มขาบ ขัดดาบถือหอกกวัดแกว่ง
เตรียมทั้งช้างต้นช้างแซง โดยตำแหน่งพยุหบาตรา ฯ
๏ เมื่อนั้น ท้าวโรมพัตนาถา
ครั้นเสร็จซึ่งจัดโยธา เสด็จมาสระสรงชลธาร ฯ
๏ ชำระสระสนานสำราญองค์ ทรงสุคนธารสหอมหวาน
สนับเพลาเชิงงอนอลงการ ภูษาทองผลานท้องพัน
ชายแครงฉลุเป็นเครือขด ชายไหวมรกตทับทิมคั่น
ฉลององค์ลายแย่งพื้นสุวรรณ สะอิ้งแก้วกุดั่นประดับพลอย
ตาบทิศทับทรวงลายแทง สังวาลแก้วแดงเฟื่องห้อย
พาหุรัดทองกรจำหลักลอย ธำมรงค์เพชรพร้อยชัชวาล
ทรงมหามงกุฎเนาวรัตน์ ดอกไม้ทัดกรรเจียกมุกดาหาร
จับพระขรรค์แก้วสุรกานต์ มาขึ้นคชาธารเลิศไกร ฯ
๏ ช้างเอยช้างต้น สกลจักรอัครคเชนทร์สูงใหญ่
งางอนขึ้นขาวอำไพ เกิดในเชื้อชาติอำนวยพงศ์
หางหูดูพร้อมเพราสรรพ เครื่องประดับอร่ามงามระหง
ที่นั่งรองเดินท้ายที่นั่งทรง เครื่องสูงทิวธงอลงการ์
ปี่กลองฆ้องขานประสานเสียง สำเนียงครื้นครั่นสนั่นป่า
รีบเร่งพหลโยธา ไปโดยมรคาพนาลี ฯ
๏ ล่วงทางมาห้าโยชน์กึ่ง ก็ถึงปลายด่านบุรีศรี
ให้หยุดพหลโยธี อยู่ที่ชายป่าพนาวัน
เสด็จลงจากคอคชาธาร งามดั่งมัฆวานรังสรรค์
กรายกรย่างเยื้องจรจรัล เสนาทั้งนั้นก็ตามมา ฯ
๏ ครั้นถึงจึงประณตบทบงสุ์ องค์ท้าวทศรถนาถา
ด้วยความยินดีปรีดา โดยทางมหาพันธุมิตร ฯ
๏ เมื่อนั้น พระพงศ์หริรักษ์จักรกฤษณ์
ชื่นชมด้วยสมความคิด ทรงฤทธิ์มีราชบัญชา
เราได้ยินข่าวว่าฝนแล้ง ข้าวยากหมากแพงหนักหนา
ท่านประมาทในทศธรรมา ฤๅว่าเหตุอื่นบังเกิดมี ฯ
๏ เมื่อนั้น ท้าวโรมพัตเรืองศรี
ได้ฟังพระราชวาที นบนิ้วชุลีสนองไป
ตัวข้าก็อยู่ในทศพิธ จะผิดทางธรรมก็หาไม่
จะบัญชาว่าขานประการใด มิได้โมหันธ์ฉันทา
หากพระกไลโกฏอาจารย์ เธอสำเร็จฌานแก่กล้า
ฝนจึ่งไม่ตกลงมา ไพร่ฟ้าอดอยากถึงสามปี
ข้าจึ่งคิดกลอุบาย ให้ทำลายฌานพระฤๅษี
เชิญเข้ามาไว้ในบุรี ฝนจึ่งตกดีแต่นั้นมา ฯ
๏ เมื่อนั้น ท้าวทศรถนาถา
ได้ฟังสุนทรวาจา ผ่านฟ้าจึ่งตรัสตอบไป
เป็นกรรมของสัตว์จึ่งวิปริต จะโทษพระนักสิทธ์ก็ไม่ได้
เธอก็มาดับเข็ญให้เย็นใจ รู้ไปทั่วทุกธานี
ตัวเราจึ่งยกรี้พล มาหวังนิมนต์พระฤๅษี
ไปตั้งกระลากิจพิธี ยังในบุรีอยุธยา ฯ
๏ เมื่อนั้น ท้าวโรมพัตนาถา
ฟังรสพจนารถก็ปรีดา ดั่งได้ฟากฟ้าโสฬส
ยอกรคำรพอภิวาทน์ ขอเชิญเบื้องบาทบงกช
เคลื่อนหมู่โยธาม้ารถ บทจรเข้าราชธานี
ให้เป็นพระเกียรติแก่ข้าไว้ ทั้งจะได้พบองค์พระฤๅษี
โดยมหามงคลสวัสดี ภูมีทรงพระเมตตา ฯ
๏ เมื่อนั้น พระสุริย์วงศ์พงศ์นารายณ์นาถา
ได้ฟังดั่งอมฤตฟ้า จึ่งสั่งเสนาสุมันตัน
จงเตรียมม้ารถคชสาร ทวยหาญสำหรับทัพขันธ์
ให้พร้อมในรุ่งสุริยัน จะพากันเข้าไปยังพารา ฯ
๏ บัดนั้น สุมันตันผู้มียศถา
รับสั่งพระพงศ์เทวา ถวายบังคมลาแล้วออกไป ฯ
๏ ให้ผูกม้ารถคชสาร จัดหมู่ทวยหาญน้อยใหญ่
ตั้งตามริ้วนอกริ้วใน เตรียมไว้คอยเสด็จบทจร ฯ
๏ เมื่อนั้น ท้าวทศรถชาญสมร
ครั้นรุ่งแสงสีรวีวร ภูธรแต่งองค์อลงการ์
พระกรนั้นจับพระแสงขรรค์ ดั่งเทวัญลอยเลื่อนเวหา
เสด็จจากสุวรรณพลับพลา กรายกรมาขึ้นพิชัยรถ ฯ
๏ ให้เลิกพหลโยธี ผงคลีมืดคลุ้มบังบด
ท้าวโรมพัตเรืองยศ นำทศโยธาพาจร ฯ
๏ ข้ามธารผ่านทุ่งวุ้งไศล มาในแนวเนินสิงขร
รีบเร่งโยธาพลากร บทจรเข้าราชธานี ฯ
๏ เมื่อนั้น ท้าวโรมพัตเรืองศรี
นำเสด็จมาถึงพระบุรี ภูมีลงจากคชาธาร
ให้หยุดรถประทับกับเกยแก้ว อันเพริศแพร้วด้วยดวงมุกดาหาร
น้อมเศียรประณตบทมาลย์ ทูลพระผู้ผ่านอยุธยา
ขอเชิญพระองค์ทรงฤทธิ์ กับพระนักสิทธ์ขึ้นไปหา
พระกไลโกฏสิทธา ในปราสาทรัตนาอลงกรณ์ ฯ
๏ เมื่อนั้น พระพงศ์เทเวศร์ชาญสมร
ฟังท้าวโรมพัตฤทธิรอน กล่าวด้วยสุนทรมธุรส
จึ่งเชิญฤๅษีทั้งสี่องค์ ลงจากรถทรงอลงกต
สองกษัตริย์ก็ตามพระนักพรต บทจรขึ้นปราสาทมณี ฯ
๏ ครั้นถึงนบนิ้วประนมไหว้ พระกไลโกฏฤๅษี
ทั้งสี่พระมหามุนี คำรพกันตามที่อันดับมา ฯ
๏ เมื่อนั้น พระกไลโกฏฌานกล้า
เห็นท้าวทศรถผู้ศักดา กับสี่พระมหานักธรรม์
จึ่งว่าดูกรพระทรงเดช มงกุฎเกศโลกานราสรรค์
เสด็จมาถึงโรมพัตตัน ด้วยเหตุผลนั้นประการใด ฯ
๏ เมื่อนั้น พระสุริย์วงศ์ทรงภพแผ่นดินไหว
จึ่งมีบัญชาสนองไป ข้าตั้งใจมาหาพระสิทธา
เหตุด้วยอสุรามันสาธารณ์ อหังการองอาจแกล้วกล้า
ยํ่ายีทั้งตรีโลกา ถึงสวรรค์ชั้นฟ้าโสฬศ
ข้าจะใคร่ได้บุตรที่มีฤทธิ์ จึ่งประชุมนักสิทธ์ทั้งปวงหมด
บอกว่าพระอาจารย์ชำนาญพรต วิทยาปรากฏเชี่ยวชาญ
พระองค์จงทรงพระเมตตา โลกาจะได้เกษมศานต์
โปรดเกล้าข้าเถิดพระทรงญาณ ขอประทานโอรสอันฤทธี ฯ
๏ เมื่อนั้น พระกไลโกฏฤๅษี
ฟังเจ้าอยุธยาธานี มีจิตถวิลจินดา
จะหาพระผู้ทรงอานุภาพ มาปราบพวกพาลยักษา
ให้ราบรื่นพื้นไตรโลกา เห็นว่าการนี้จะใหญ่นัก
คิดแล้วจึ่งถวายพระพร ดูกรพระองค์ทรงจักร
ซึ่งจะใคร่มีบุตรอันเลิศลักษณ์ เป็นที่พำนักแดนไตร
แม้นองค์นารายณ์อวตาร จึ่งจะล้างพวกพาลทั้งปวงได้
รูปนี้จะช่วยภูวไนย ให้สำเร็จใจจินดา ฯ
๏ เมื่อนั้น ท้าวทศรถนาถา
ได้ฟังดั่งอมฤตฟ้า กราบกับบาทาแล้วตอบไป
ซึ่งพระองค์เมตตาการุญ พระคุณนั้นหาที่สุดไม่
ทีนี้จะเย็นภพไตร ด้วยได้พึ่งบุญพระมุนี ฯ
๏ เมื่อนั้น ฝ่ายพระดาบสทั้งสี่
ต่างองค์โสมนัสยินดี ก็พัดวีปรนนิบัติพระอาจารย์
อันสองกษัตริย์ฤทธิรงค์ ต่างองค์เป็นสุขเกษมศานต์
เข้านวดฟั้นคั้นเบื้องบทมาลย์ พระผู้ทรงญาณสังวร ฯ
๏ ครั้นแสงทองส่องภพโอภาส ภานุมาศเยี่ยมยอดสิงขร
ฝ่ายท้าวทศรถฤทธิรอน ชุลีกรแล้วกล่าววาจา
โยมขอนิมนต์พระองค์ อันทรงพรตญาณฌานกล้า
ไปยังกรุงศรีอยุธยา ด้วยกันกับข้าวันนี้ ฯ
๏ เมื่อนั้น พระกไลโกฏฤๅษี
ได้ฟังพระราชวาที จึ่งมีวาจาอันสุนทร
ขอเชิญพระองค์ทรงศักดา ยกพวกโยธาไปก่อน
รูปจะตามเสด็จบทจร ให้ถึงพระนครพร้อมกัน ฯ
๏ เมื่อนั้น ท้าวทศรถรังสรรค์
ได้ฟังพระมหานักธรรม์ อภิวันท์แล้วตอบสนองไป
พระองค์จะจรต่อภายหลัง ทั้งนี้ก็ตามอัชฌาสัย
อันสี่พระดาบสยศไกร จะให้อยู่ด้วยพระมุนี
ว่าพลางสั่งท้าวโรมพัต แล้วมัสการลาพระฤๅษี
เสด็จย่างเยื้องจรลี จากปราสาทมณีโอฬาร์ ฯ
๏ ถึงเกยจึ่งขึ้นรถทรง ให้เลิกจัตุรงค์ซ้ายขวา
ออกจากโรมพัตพารา ไปโดยมรคาพนาลี ฯ
๏ เมื่อนั้น พระกไลโกฏฤๅษี
แต่ท้าวทศรถยกโยธี พระมุนีนับไว้ได้เจ็ดวัน
เห็นล่วงมรคาพนาดร เกือบใกล้นครเขตขัณฑ์
จำกูกับสี่พระนักธรรม์ จะพากันไปตามสัญญา
ตริแล้วจึ่งกล่าววาที สั่งอรุณวดีเสน่หา
ตัวเรามีกิจจะขอลา สีกาค่อยอยู่สำราญใจ
ถึงไปก็ไม่ช้านัก จะกลับมาเชยพักตร์พิสมัย
สั่งพลางก็ทางอาลัย จำใจจากห้องไสยา ฯ
๏ จึ่งชวนทั้งสี่พระอาจารย์ อันมีพรตญาณฌานกล้า
เหาะขึ้นพ่างพื้นเมฆา ด้วยกำลังฤทธาว่องไว ฯ
๏ ครั้นถึงอยุธยาธานี พระวสิษฐ์ผู้มีอัชฌาสัย
ก็นำพระกไลโกฏเข้าไป ยังในพระโรงอลงกรณ์ ฯ
๏ เมื่อนั้น พระพงศ์จักรพรรดิทรงศร
รีบพลรีบรถบทจร รอนแรมมาเจ็ดราตรี ฯ
๏ ครั้นถึงจึ่งประทับกับเกยแก้ว แล้วลงจากรถมณีศรี
เสด็จย่างเยื้องจรลี ขึ้นที่พระโรงรจนา ฯ
๏ แลเห็นทั้งห้าพระดาบส ทรงยศแสนโสมนัสสา
ยอหัตถ์มัสการบาทา แล้วมีบัญชาตรัสไป
โยมนี้มาก่อนเป็นหลายวัน จะทันพระอาจารย์ก็หาไม่
อันการพิธีกระลาไฟ จะทำฉันใดพระมุนี ฯ
๏ เมื่อนั้น พระกไลโกฏฤๅษี
ได้ฟังจึ่งตอบวาที ภูมีอย่าได้อาวรณ์
ตัวรูปทั้งห้าจะไปเฝ้า ทูลพระเป็นเจ้าให้แจ้งก่อน
เชิญองค์นารายณ์ฤทธิรอน ให้ภูธรเสด็จอวตาร ฯ
๏ เมื่อนั้น พระจอมอยุธยาราชฐาน
ได้ฟังกไลโกฏอาจารย์ จึ่งบรรหารตอบถ้อยวาที
พระองค์จะขึ้นไปเฝ้า พระเป็นเจ้าไกรลาสคีรีศรี
โยมนี้มีความยินดี เชิญพระมุนีรีบไป ฯ
๏ เมื่อนั้น พระกไลโกฏอาจารย์ใหญ่
กับสี่พระสิทธาปรีชาไว ก็พากันเหาะไปด้วยฤทธา ฯ
๏ เลื่อนลอยมาในอากาศ ถึงไศลไกรลาสภูผา
ห้าพระมุนีผู้ปรีชา ก็พากันขึ้นเฝ้าพระศุลี ฯ
๏ เมื่อนั้น พระสยมภูวนาถเรืองศรี
ครั้นเห็นทั้งห้าพระมุนี จึ่งมีเทวราชโองการ
ดูกรพระกไลโกฏ อันมีโพธิปรีชากล้าหาญ
พากันมาไยพระอาจารย์ ยังสถานไกรลาสบรรพต ฯ
๏ เมื่อนั้น พระกไลโกฏดาบส
ฟังเทวบรรหารมธุรส จึ่งตอบพจนารถวาที
บัดนี้โลกาเกิดยุค ทนทุกข์เร่าร้อนดั่งเพลิงจี่
บรรดาคณะโยคี ขาดที่จำเริญภาวนา
ด้วยสามพระเป็นเจ้าประสาทพร ทั้งอาวุธศิลป์ศรแก่ยักษา
มันจึ่งเที่ยวทำอหังการ์ องอาจหยาบช้ากำเริบฤทธิ์
เห็นแต่ทศรถสุริย์วงศ์ เป็นพงศ์บรมจักรกฤษณ์
เหมือนฉัตรแก้วกั้นโมลิศ ทุกทิศได้พึ่งบทมาลย์
เธอก็ไร้โอรสยศยง จะสืบวงศ์กษัตริย์มหาศาล
ขอเชิญนารายณ์อวตาร ไปปราบพวกพาลอสุรี
จะได้เย็นใจทั้งไตรจักร เป็นปิ่นปักเศียรเกล้าเกศี
จะปรากฏพระยศทั่วธาตรี พระโมลีโลกจงเมตตา ฯ
๏ เมื่อนั้น พระอิศวรบรมนาถา
ได้ฟังมีเทวบัญชา ไม่แจ้งกิจจาฤๅฉันใด
ปางนี้ก็เป็นไตรดายุค จึ่งเกิดทุกข์โดยโลกวิสัย
ซึ่งจะให้นารายณ์ลงไป ก็ต้องในไวกูณฐ์อวตาร
ว่าแล้วจึ่งองค์พระศุลี มีเทวราชบรรหาร
ตรัสสั่งแก่ท้าวมัฆวาน ท่านจงไปเชิญนารายณ์มา ฯ
๏ เมื่อนั้น หัสนัยน์เจ้าตรัยตรึงศา
ทั้งฝูงเทวัญอันศักดา ถวายบังคมลาแล้วเหาะไป ฯ
๏ ครั้นถึงเกษียรชลธาร เชิงเขาจักรวาลสูงใหญ่
เห็นองค์พระนารายณ์ฤทธิไกร ไสยาสน์เหนือหลังนาคา
องค์นางพระศรีอยู่เบื้องซ้าย พระลักษมีโฉมฉายอยู่เบื้องขวา
โกสีย์กับฝูงเทวา จึ่งถวายวันทาพร้อมกัน ฯ
๏ เมื่อนั้น โฉมพระลักษมีสาวสวรรค์
เห็นองค์มัฆวานกับเทวัญ มาบังคมคัลพระจักรา
พระมารดาโลกทั้งสาม จึ่งถามเจ้าตรัยตรึงศา
ดูกรองค์อมรินทรา พาเทวัญมาด้วยอันใด ฯ
๏ เมื่อนั้น โกสีย์ผู้มีอัชฌาสัย
จึ่งทูลเหตุผลแต่ต้นไป ว่าไตรโลกได้ความเดือดร้อน
บัดนี้พระสยมภูวนาถ มงกุฎไกรลาสสิงขร
ให้มาเชิญองค์พระสี่กร บทจรไปในเพลานี้ ฯ
๏ เมื่อนั้น องค์สมเด็จพระลักษมี
มีเทวราชเสาวนีย์ ว่านี้ก็แจ้งกิจจา
แต่พระองค์พึ่งทรงไสยาสน์ จะปลุกเกรงราชโทษา
แม้นเป็นการเร็วเจ้าโลกา จงปลุกนิทราพระจักรี ฯ
๏ เมื่อนั้น องค์ท้าวหัสนัยน์เรืองศรี
ฟังเทวราชเสาวนีย์ อัญชุลีเป่าสังข์ขึ้นทันใด
อันฝูงเทวาก็บรรเลง พิณเพลงจำเรียงเสียงใส
กาหลกึกก้องกลองชัย ประโคมมี่ไปเป็นโกลา ฯ
๏ เมื่อนั้น องค์พระนารายณ์นาถา
ไสยาสน์สนิทนิทรา เหนือหลังพญาภุชงค์
ได้ยินเสียงประโคมโครมครัน สะดุ้งตื่นหลากจิตพิศวง
ลุกจากแท่นที่บรรทมทรง เห็นองค์หัสนัยน์ธิบดี
กับฝูงทวยเทพเทวัญ ลงมาพร้อมกันทุกราศี
จึ่งปราศรัยไถ่ถามทันที มาหาเรานี้ด้วยอันใด ฯ
๏ เมื่อนั้น ท้าวโกสีย์ผู้มีอัชฌาสัย
จึ่งสนองพระบัญชาไป บัดนี้ท่านไทนักพรต
ทั้งห้ามาทูลพระเป็นเจ้า ว่าไตรโลกร้อนเร่าดั่งเพลิงกรด
จึ่งจอมไกรลาสบรรพต จึ่งมีมธุรสวาที
ให้ข้ามาเชิญเบื้องบาท พระทรงครุฑราชปักษี
เสด็จจากเกษียรวารี ไปเฝ้ายังที่ประชุมกัน ฯ
๏ เมื่อนั้น องค์พระนารายณ์รังสรรค์
ทั้งท้าวมัฆวานเทวัญ ทรงธรรม์ถวิลจินดา
ตัวกูจะต้องอวตาร ไปปราบหมู่มารยักษา
พวกมันล้วนมีฤทธา ศิลปศรศาสตราก็เพริศพราย
ผู้เดียวจะเคี่ยวฆ่าเข็ญ เห็นจะไม่สำเร็จโดยง่าย
จะแสนลำบากยากกาย คิดแล้วบ่ายพักตร์มาบัญชา
ดูกรนงลักษณ์ลักษมี ชนนีโลกยอดเสน่หา
พี่อวตารไปผลาญอสุรา แสนเวทนาถึงเก้าครั้ง
บัดนี้อสุรีมันมีฤทธิ์ พี่คิดเห็นยากกว่าปางหลัง
ขอเชิญเจ้าผู้ร่วมชีวัง ทั้งพญาบัลลังก์นาคี
ลงไปช่วยกันปราบยุค ให้โลกเป็นสุขเกษมศรี
ว่าแล้วจับสังข์โมลี จักรแก้วมณีคทาวุธ
พาพระลักษมีลีลาศ จากอาสน์วารีกระษีร์สมุทร
สององค์ขึ้นทรงพญาครุฑ ภุชงค์เทวัญก็ตามมา ฯ
๏ ครั้นถึงไกรลาสสิงขร ชวนองค์บังอรเสน่หา
ทั้งพญาอนันตนาคา เข้าไปวันทาพระศุลี ฯ
๏ เมื่อนั้น องค์พระอิศวรเรืองศรี
ครั้นเห็นพระนารายณ์ฤทธี ทั้งพระลักษมีบังอร
กับพญาภุชงค์บัลลังก์อาสน์ ภูวนาถชื่นชมสโมสร
แจ้งเหตุแก่องค์พระสี่กร ว่าโลกเดือดร้อนดั่งอัคคี
ปางนี้เจ้าจงอวตาร ไปปราบพวกพาลยักษี
เป็นหน่อทศรถธิบดี ในราชธานีอยุธยา
จะได้พำนักแก่ไตรโลก ดับโศกให้เย็นทุกทิศา
พระยศจะปรากฏทั้งโลกา ไปกว่าจะสิ้นกัปกัลป์ ฯ
๏ เมื่อนั้น องค์พระนารายณ์รังสรรค์
ได้ฟังบรรหารพระทรงธรรม์ อภิวันท์สนองพระวาที
ซึ่งพระองค์จะให้อวตาร ไปปราบพวกพาลยักษี
ให้ราบรื่นพ่างพื้นธาตรี ครั้งนี้เห็นมีกำลังนัก
แต่ข้าปราบมาก็หลายยุค เป็นสุขทั่วไปทั้งไตรจักร
ปางนี้อสูรหมู่ยักษ์ เรืองฤทธิ์สิทธิศักดิ์มหิมา
แต่ผู้เดียวจะล้างอาธรรม์ จะไม่สิ้นพงศ์พันธุ์ยักษา
จะขอคทาเพชรจักรา ทั้งมหาสังข์ทักขิณาวัฏ
กับนาคอันเป็นบัลลังก์ทรง ไปเกิดร่วมวงศ์พงศ์กษัตริย์
ในมหานครจักรพรรดิ กำจัดอาธรรม์อันธพาล
ขอทั้งองค์พระลักษมี ชนนีโลกยอดสงสาร
กับเทวาไปเป็นบริวาร จะได้ช่วยสังหารกุมภัณฑ์ ฯ
๏ เมื่อนั้น พระอิศวรบรมรังสรรค์
ฟังพระภุชพงศ์ทรงสุบรรณ ทรงธรรม์จึ่งกล่าววาจา
ยุคนี้ก็แจ้งมาแต่ก่อน ว่าโลกจะเดือดร้อนไปภายหน้า
จึ่งจัดฝูงเทพโยธา ไปคอยช่วยเข่นฆ่าราวี
ล้วนกำเนิดเกิดในประยูรวงศ์ พงศ์พญาพานรเรืองศรี
ทั้งชมพูขีดขินธานี แต่ละคนย่อมปรีชาชาญ
เจ้าไปเกิดเถิดเป็นกษัตริย์ สุริย์วงศ์จักรพรรดิมหาศาล
ทรงนามพระรามอวตาร ในสถานกรุงศรีอยุธยา
จักรเป็นพระพรตยศยง ถัดองค์พระนารายณ์เชษฐา
ฝ่ายสังข์บัลลังก์นาคา เป็นพระลักษมณ์อนุชาฤทธิรอน
อันซึ่งคทาวราวุธ เป็นพระสัตรุดชาญสมร
องค์พระลักษมีบังอร ไปเกิดในนครลงกา
ชื่อว่าสีดานงลักษณ์ เป็นบุตรทศพักตร์ยักษา
จงไปศรีสวัสดิ์วัฒนา อย่ามีโรคาเภทภัย ฯ
๏ เมื่อนั้น ฝูงเทพเทวาน้อยใหญ่
ต่างทูลอาสาพระภูวไนย จะขอไปเป็นพลพระอวตาร
มาล้างเหล่าอสุรพาลา ที่หยาบช้าเบียนโลกทุกสถาน
พระราหูฤทธิไกรชัยชาญ เป็นทหารชื่อนิลปานัน
พระพินายนั้นเป็นนิลเอก พระพิเนกนั้นเป็นนิลขัน
พระเกตุเป็นเสนีกุมิตัน พระอังคารเป็นวิสันตราวี
พระหิมพานต์จะเป็นโกมุท พระสมุทรนิลราชกระบี่ศรี
พระเพลิงเป็นนิลนนท์มนตรี พระเสารีเป็นนิลพานร
พระศุกร์เป็นนิลปาสัน พระหัสนั้นมาลุนทเกสร
พระพุธเป็นสุรเสนฤทธิรอน พระจันทรเป็นสัตพลี
วิรูฬหกวิรูปักษ์สองตระกูล เป็นเกยูรมายูรกระบี่ศรี
เทวัญวานรนอกนี้ บาญชีเจ็ดสิบเจ็ดสมุดตรา ฯ
๏ เมื่อนั้น พระอิศวรบรมนาถา
ได้ฟังฝูงเทพเทวา ผ่านฟ้าแย้มยิ้มพริ้มพราย
จึ่งตรัสอำนวยอวยพร แก่เทพนิกรทั้งหลาย
ถึงมาตรยักษาจะฆ่าตาย พระพายพัดจงคืนชีวี ฯ
๏ เมื่อนั้น ฝูงเทพเทวาในราศี
รับพรสมเด็จพระศุลี ด้วยใจยินดีปรีดา
กราบลงแทบบาทพระเป็นเจ้า เอาพระเดชปกเกล้าเกศา
ต่างองค์ถวายบังคมลา แล้วจุติลงมาเป็นวานร ฯ
๏ เมื่อนั้น พระมงกุฎไกรลาสสิงขร
ครั้นสิ้นหมู่เทพนิกร ภูธรชื่นชมยินดี
จึ่งประสาทพระมนตร์สญชีพให้ พระกไลโกฏฤๅษี
จงตั้งกาลากิจพิธี จะเกิดกองอัคคีขึ้นมา
แล้วจะมีรูปอสูร ทูนถาดข้าวทิพย์เหนือเกศา
ผุดขึ้นในกลางกาลา กากนาจะโฉบเอาข้าวไป
ฉวยได้แต่กึ่งครึ่งปั้น กานั้นจะบินไปทิศใต้
จะเกิดสีดาทรามวัย เป็นไส้เพลิงผลาญอสุรี
ยังข้าวสามปั้นกับกึ่ง จึ่งจะเกิดโอรสเรืองศรี
ในกลางอยุธยาธานี ทั้งสี่เชี่ยวชาญชำนาญฤทธิ์ ฯ
๏ เมื่อนั้น พระกไลโกฏนักสิทธ์
ครั้นพระอิศโรโมลิศ บอกวิทยามนตร์พิธี
ก็จำได้สิ้นทุกสิ่งหมด ชวนมหาดาบสทั้งสี่
ลาพระเป็นเจ้าธาตรี เหาะมาบุรีอยุธยา ฯ
๏ มาถึงนิเวศน์วังสถาน องค์พระอาจารย์ฌานกล้า
พากันลีลาศยาตรา เข้ามายังท้องพระโรงคัล ฯ
๏ เมื่อนั้น ท้าวทศรถรังสรรค์
ครั้นเห็นทั้งห้าพระนักธรรม์ ก็ถวายอภิวันท์ด้วยยินดี
ถามว่าพระผู้เป็นเจ้า ไปเฝ้าพระอิศวรเรืองศรี
ทูลความตามคำของโยมนี้ ภูมีโปรดปรานประการใด ฯ
๏ เมื่อนั้น พระกไลโกฏอาจารย์ใหญ่
จึ่งถวายพระพรภูวไนย รูปไปเฝ้าองค์เจ้าโลกา
ได้ทูลมูลเหตุถี่ถ้วน พระอิศวรใสโสมนัสสา
จึ่งให้เชิญองค์นารายณ์มา พระจักราก็รับอวตาร
แล้วเอาเนื้อความทั้งนั้น มารำพันแจ้งแถลงสาร
นัยจะสำเร็จทุกประการ ผ่านฟ้าอย่าร้อนฤทัย
จงตั้งโรงราชมณฑป ครบสิบเก้าห้องกว้างใหญ่
ลงที่ในหน้าพระลานชัย ให้ทันศุภฤกษ์พรุ่งนี้ ฯ
๏ เมื่อนั้น พระจอมจักรพรรดิเรืองศรี
ได้ฟังโสมนัสยินดี ถวายอัญชุลีพระอาจารย์
จึ่งมีมธุรสพจนารถ แก่อำมาตย์ผู้ปรีชาหาญ
ให้ปลูกโรงพิธีโอฬาร โดยกำหนดการพระสิทธา ฯ
๏ บัดนั้น สุมันตันผู้มียศถา
รับสั่งพระพงศ์เทวา ถวายบังคมลาแล้วออกไป ฯ
๏ ให้ตั้งโรงราชพิธี สิบเก้าห้องยาวรีสูงใหญ่
สี่เหลี่ยมจัตุรัสอำไพ แล้วไปด้วยเครื่องอลงการ
เพดานดัดอัจกลับพู่ห้อย ระย้าย้อยล้วนพวงมุกดาหาร
ราชวัติฉัตรธงโอฬาร งามดั่งวิมานเทวัญ
ท่ามกลางมีแท่นนพรัตน์ ปักเศวตฉัตรฉายฉัน
ตั้งเครื่องบูชาเรียงรัน ครบครันตามราชวาที ฯ
๏ เมื่อนั้น ฝ่ายคณะพระมหาฤๅษี
รู้ว่าห้าองค์พระมุนี ไปเฝ้าพระศุลีเรืองชัย
ได้มนตร์สญชีพอันมีฤทธิ์ กลับมาตั้งกิจพิธีใหญ่
ต่างนุ่งคากรองครองสไบ ก็รีบเข้าไปยังพารา ฯ
๏ เมื่อนั้น ห้าพระอาจารย์ฌานกล้า
ครั้นพร้อมคณะพระสิทธา ก็พากันเข้าโรงพิธี ฯ
๏ จึ่งให้ดาบสทั้งหลาย นั่งรายรอบนอกตามที่
ชั้นในนั้นสี่พระมุนี สำรวมอินทรีย์ประจำทิศ
พระกไลโกฏผู้เป็นครู เข้าสู่พิธีกาลากิจ
ถวายเครื่องบูชาวรามิศ สำรวมจิตอ่านเวทพร้อมกัน ฯ
๏ ครั้นถ้วนสามราตรีกาล บันดาลธรณีเลื่อนลั่น
บังเกิดเพลิงพลุ่งเป็นเปลวควัน แสงนั้นรุ่งโรจน์เรืองไป
บัดเดี๋ยวอสูรทูนถาดทอง ผุดขึ้นในกองเพลิงใหญ่
มีก้อนข้าวทิพย์อันพึงใจ สี่ปั้นในถาดโอชา
กลิ่นนั้นหอมฟุ้งตลบ อบไปทั่วทศทิศา
ปรากฏถึงเกาะลงกา ด้วยอานุภาพฤทธี ฯ
๏ เมื่อนั้น ฝ่ายนางมณโฑมารศรี
อยู่ในปราสาทรูจี เทวีหอมกลิ่นจับใจ
ให้เกิดเดือดร้อนรำคาญ จะทนทานความอยากก็ไม่ได้
ประนมกรทูลวอนผัวไป ภูวไนยจงทรงพระเมตตา
หอมสิ่งอันใดโอชารส ปรากฏซับซาบนาสา
เมียอยากสุดทนพ้นปัญญา ดั่งว่าจะสิ้นชีวัน
แม้นมาตรมิได้ดั่งใจคิด ชีวิตจะม้วยอาสัญ
ทูลพลางโศกาจาบัลย์ กัลยาไม่เป็นสมประดี ฯ
๏ เมื่อนั้น ทศเศียรสุริย์วงศ์ยักษี
เห็นนางว่าวอนแล้วโศกี อสุรีสวมสอดแล้วกอดไว้
จึ่งมีสุนทรวาจา แก้วตาพี่ยอดพิสมัย
จะแสนโศกาไปว่าไร พี่จะหามาให้เยาวมาลย์
ว่าแล้วสั่งกากนาสูร ผู้ประยูรญาติอาจหาญ
ท่านจงบินขึ้นคัคนานต์ ตามกลิ่นหอมหวานนี้ไป
หาให้ทั่วทศทิศา เอารสทิพย์มาให้จงได้
จะปูนบำเหน็จให้ถึงใจ โดยในความชอบครั้งนี้ ฯ
๏ บัดนั้น นางกากนาสูรยักษี
รับสั่งแล้วถวายอัญชุลี อสุรีก็แปลงกายา ฯ
๏ บัดเดี๋ยวเพศยักษ์ก็กลับกลาย เป็นกายกากนายักษา
ใหญ่หลวงกำลังมหิมา บินขึ้นเมฆาด้วยว่องไว ฯ
๏ ร่อนแลดูไปในเวหน จบสกลทวีปน้อยใหญ่
เห็นโรงมณฑปอำไพ ที่ในกรุงศรีอยุธยา
กลิ่นทิพย์โอชากระยารส ปรากฏฟุ้งขึ้นบนเวหา
ดีใจบินตรงลงมา โฉบโรงกาลาพิธี ฯ
๏ เมื่อนั้น ฝ่ายคณะพระมหาฤๅษี
บริกรรมสำรวมอินทรีย์ ได้ยินเสียงมี่ก็ตกใจ
ลืมเนตรขึ้นจากภาวนา แลไปเห็นกาตัวใหญ่
สองตานั้นแดงดั่งแสงไฟ บินวู่มาในคัคนานต์
โฉบตรงลงด้วยกำลัง โรงพิธีพังไปทั้งด้าน
ดาบสลุกขึ้นลนลาน วิ่งพล่านไม่เป็นสมประดี ฯ
๏ บัดนั้น นางกากนาสูรยักษี
ทำลายโรงย่อยยับด้วยฤทธี สกุณีแลเห็นกุมภัณฑ์
ชูถาดทองไว้เหนือเกล้า มีข้าวทิพย์อยู่สี่ปั้น
โผลงด้วยใจชาญฉกรรจ์ คาบได้กึ่งปันก็บินมา ฯ
๏ ครั้นถึงลงกาพระนิเวศน์ ก็กลายเพศจากกากปักษา
ถือก้อนข้าวทิพย์อันโอชา เข้ามาถวายอสุรี ฯ
๏ เมื่อนั้น ทศเศียรสุริย์วงศ์ยักษี
รับเอาก้อนข้าวด้วยยินดี ดั่งได้มณีจินดา
หอมประทิ่นกลิ่นรสอาบอบ ฟุ้งตลบซาบซ่านนาสา
ส่งให้องค์อัครชายา แก้วตาจงเสวยให้สำราญ ฯ
๏ เมื่อนั้น นางมณโฑเยาวยอดสงสาร
รับเอาข้าวทิพย์อันโอฬาร เยาวมาลย์ก็เสวยทันใด
รสซาบทุกเส้นโลมา สุธาโภชน์ฟากฟ้าไม่เปรียบได้
ผิวพรรณผุดผ่องอำไพ พักตร์ดั่งแขไขไม่ราคี ฯ
๏ เมื่อนั้น ฝ่ายท้าวทศรถเรืองศรี
ครั้นครบกำหนดราตรี มีความยินดีปรีดา
จึ่งพาอัคเรศทั้งสามองค์ อันทรงลักษณ์เลิศดั่งเลขา
ลงจากปราสาทแก้วแววฟ้า ตรงมาเข้าโรงราชพิธี ฯ
๏ จึ่งน้อมเศียรเกล้าอภิวาทน์ แทบบาทพระมหาฤๅษี
ถวายเครื่องบูชามาลี ในทิ่ท่ามกลางพระนักพรต ฯ
๏ เมื่อนั้น พระกไลโกฏดาบส
ครั้นเห็นองค์ท้าวทศรถ จึ่งมีพจนารถวาจา
อันซึ่งการกิจพิธี บัดนี้เสร็จดั่งปรารถนา
บังเกิดข้าวทิพย์อันโอชา ด้วยอานุภาพตบะกรรม์
แต่มีกากนาสาธารณ์ บินทะยานโฉบไปครึ่งปั้น
ต้องคำพระอิศวรทรงธรรม์ สามก้อนกึ่งนั้นไม่ราคิน
ว่าแล้วหยิบเอาสุธาโภชน์ ปั้นหนึ่งเอมโอชด้วยรสกลิ่น
ให้เกาสุริยายุพาพิน กินเถิดจำเริญสวัสดี
แล้วหยิบปั้นหนึ่งส่งให้ แก่โฉมนางไกยเกษี
อันนางสมุทรเทวี ให้ปั้นหนึ่งกับที่เหลือกา ฯ
๏ เมื่อนั้น สามพระมเหสีเสน่หา
รับเอาข้าวทิพย์นั้นมา กัลยาเสวยสำราญใจ
อันกลิ่นรสากระยาหาร หอมหวานไม่มีที่เปรียบได้
ซับซาบอาบอิ่มทั่วไป ทั้งในสกนธ์อินทรีย์ ฯ
๏ เมื่อนั้น ฝ่ายห้าพระมหาฤๅษี
กับพวกคณะโยคี ครั้นเสร็จพิธีก็อวยพร
พระองค์จงอยู่ให้สำราญ รูปผู้อาจารย์จะลาก่อน
ว่าแล้วพากันบทจร ออกจากพระนครอยุธยา ฯ
๏ เมื่อนั้น ท้าวทศรถนาถา
สมคิดเหมือนจิตเจตนา ปรีดาดั่งได้โสฬส
จึ่งพาสามองค์ทรงลักษณ์ ผ่องพักตร์เอี่ยมองค์อลงกต
ทอดกรอ่อนงามช้อยชด บทจรมาปราสาทมณี ฯ
๏ เมื่อนั้น ฝ่ายองค์พระนารายณ์เรืองศรี
ครั้นได้ศุภฤกษ์สวัสดี อัญชุลีลาเจ้าโลกา
ชวนพระลักษมีศรีสมร บังอรเยาวยอดเสน่หา
ทั้งพญาอนันตนาคา มาเราจะพากันไป
ตรัสแล้วเสด็จอวตาร สามโลกสะท้านสะเทือนไหว
ลงสู่พระครรภ์ทรามวัย ในองค์นางเกาสุริยา
จักรแก้วเข้าครรภ์เทวี นางไกยเกษีเสน่หา
คทาสังข์บัลลังก์นาคา มาเข้าครรภ์สมุทรนงคราญ
องค์พระลักษมีประไพพักตร์ ร่วมรักคู่ชีพสังขาร
เข้าครรภ์มณโฑเยาวมาลย์ พร้อมวันอวตารพระจักรี ฯ
๏ เมื่อนั้น เทพบุตรนางฟ้าทุกราศี
เห็นพระนารายณ์ฤทธี กับพระลักษมีร่วมใจ
ทั้งคทาจักรสังข์บัลลังก์นาค อวตารจากเกษียรสมุทรใหญ่
ไปเป็นมนุษย์วุฒิไกร พวกภัยจะม้วยด้วยฤทธา
ต่างองค์โปรยทิพย์มาลาลาศ อภิวาทน์อวยพรถ้วนหน้า
เป่าสังข์ดังสนั่นลั่นฟ้า เทวาก็จับระบำบัน
ยักย้ายถ่ายเทเล่ห์กล แยบยลชั้นเชิงบิดผัน
ตีวงลดเลี้ยวเกี้ยวพัน เทวัญกั้นกางนางไว้
ฉวยฉุดยุดชายสไบทรง แทรกเปลี่ยนเวียนวงขวักไขว่
สาวสวรรค์หันหลีกเลี่ยงไป เทวัญกระชั้นไล่ตามมา
นางเทพอัปสรเวียนซ้าย เทเวศร์เรียงร่ายเวียนขวา
สาวสวรรค์หันล่อเทวา ทำท่ามิให้ใกล้ชิด
นางเทพอัปสรศรี แต่ชม้อยคอยทีจะเบี่ยงบิด
สลัดปัดกรสุราฤทธิ์ แสนสำราญบานจิตทุกเทวา ฯ
๏ เมื่อนั้น ฝูงนางอัปสรเสน่หา
รำล่อคลอเคียงเข้ามา นัยนาชม้อยคอยที
ครั้นเทวัญกระชั้นเข้าชิด นางฟ้าทำจริตบิดหนี
รำร่ายกรายท่าม้าตีคลี มารศรีล่อเลี้ยวให้ติดพัน
เปลี่ยนกรร่อนรำเยื้องไหล่ เทพบุตรเข้าใกล้ก็บิดผัน
เยื้องยักผลักมือเทวัญ หันวงเวียนไปข้างซ้าย
เทเวศร์ก็รำย้ายท่า มยุราฟ้อนหางเฉิดฉาย
นางรำเรียงหมอนกรกราย ชม้ายม่ายเมียงเคียงไป
เทพบุตรรำท่าเลียบถํ้า นางรำผาลาเพียงไหล่
เทวารำเคล้าเย้ายั่วใจ นางในสุขเกษมเปรมปรีดิ์ ฯ
๏ เมื่อนั้น ฝ่ายฝูงเทวาในราศี
รำเคล้านางเทพนารี ทำทีไขว่คว้าเลียมลวน
แล้วแซงเยื้องย่างเข้ากางกั้น ทอดสนิทติดพันแย้มสรวล
ฝูงเทพธิดาทำกระบวน รำทวนล่อร่ายชายตา
เทวารำภุมรีเคล้า สัพยอกหยอกเย้าแล้วเวียนขวา
นางรำสอดสร้อยมาลา วงมาเบื้องซ้ายเทวินทร์
เทพบุตรเปลี่ยนท่าเยื้องกราย เหราเล่นสายกระแสสินธุ์
อัปสรร่อนรำเป็นหงส์บิน ผันผินคอยทีป้องกัน
เทเวศร์รำเคล้าเข้าให้ใกล้ เลี้ยวไล่ไขว่คว้านางสวรรค์
ต่างฉวยต่างปัดพัลวัน เกษมสันต์บันเทิงพันทวี ฯ
๏ เมื่อนั้น ฝูงเทพธิดามารศรี
รำล่อสุราลัยในที ชายหนีโดยกระบวนระบำบัน
ครั้นเทพบุตรเลี้ยวไล่ นางฟ้าค้อนให้แล้วผินผัน
เทวาแทรกเปลี่ยนพัลวัน นางสวรรค์หลีกล่อรอมา
กรายกรร่อนร้องโอดครวญ โหยหวนงอนจริตประดิษฐ์ท่า
ทำทีเลี้ยวล่อเทวา ด้วยมารยาแยบยลกลใน
เห็นเทเวศร์เวียนขวาเข้ามากั้น ทอดสนิทติดพันคว้าไขว่
นางสวรรค์เวียนซ้ายชายไป มิให้สุราลัยเข้าชิด
อันเทวานางฟ้าก็ชื่นบาน ด้วยนารายณ์อวตารสำราญจิต
ถวายพระศุลีมีฤทธิ์ อันประสิทธิ์ประเสริฐเลิศธาตรี ฯ
๏ เมื่อนั้น ฝ่ายสามอัคเรศมเหสี
ครั้นเสวยข้าวทิพย์พิธี อันมีเสาวรสโอฬาร
ให้อิ่มอาบซาบทรวงดวงจิต ลืมคิดเสพรสกระยาหาร
แสนสุขแสนเกษมสำราญ พอรุ่งสุริย์ฉานเวลา
ก็จำเริญส่งศรีฉวีวร ดั่งจันทรทรงกลดในเวหา
นวลละอองผ่องเพียงทองทา ทั้งสามกัลยาก็ทรงครรภ์ ฯ
๏ เมื่อนั้น ท้าวทศรถรังสรรค์
เสวยสุขอยู่ทุกทิวาวัน ด้วยสามนางแก้วกัลยาณี
พระองค์ผู้ทรงเทวราช จะใคร่ไปประพาสพนาศรี
จึ่งชวนสามอัครราชเทวี เจ้าพี่ผู้ดวงนัยนา
มาจะไปเที่ยวเล่นด้วยกัน ยังอรัญหิมเวศราวป่า
ชมไม้ชมหมู่สกุณา ให้เป็นผาสุกสำราญ ฯ
๏ เมื่อนั้น สามอนงค์เยาวยอดสงสาร
ได้ฟังพระบัญชาการ กราบกับบทมาลย์แล้วทูลไป
ซึ่งพระองค์จะพาข้าบาท ไปประพาสพฤกษาในป่าใหญ่
พระคุณลํ้าลบภพไตร จะได้ชมเล่นเป็นขวัญตา ฯ
๏ เมื่อนั้น พระปิ่นภพลบโลกนาถา
ครั้นเสร็จชวนสามกัลยา ก็ออกมาพระโรงรูจี ฯ
๏ ลดองค์ลงเหนือบัลลังก์รัตน์ ภายใต้เศวตฉัตรเฉลิมศรี
จึ่งมีพระราชวาที ตรัสสั่งเสนีผู้ร่วมใจ
จงเตรียมม้ารถคชสาร โยธาทวยหาญน้อยใหญ่
กูจะไปเที่ยวเล่นพนาลัย ในเวลารุ่งสุริยัน ฯ
๏ บัดนั้น สุมันตันเสนาคนขยัน
รับสั่งพระผู้พงศ์เทวัญ บังคมคัลแล้วคลานออกมา ฯ
๏ เกณฑ์หมู่จัตุรงค์โยธี แสนสุรเสนีแกล้วกล้า
ขุนช้างขี่ช้างชนะงา ถือของ้าวง่ากรายกร
ขุนม้าขี่ม้าอาชาชาติ คาดแล่งมือถือธนูศร
ขุนรถขี่รถงามงอน ปักธงมังกรโบกบน
มือถือเกาทัณฑ์เงื้อง่า ยืนขับอาชากุลาหล
ขุนพลเลือกสรรจัดพล ล้วนแต่คงทนอาวุธ
ใส่เสื้ออย่างน้อยกรีดกราย มือถือทองปลายอึงอุด
บ้างถือคาบศิลาครบชุด อุตลุดโอ่อวดประกวดกัน ฯ
๏ เมื่อนั้น พระพงศ์จักรพรรดิรังสรรค์
ชวนสามอัคเรศวิไลวรรณ จรจรัลไปสรงวาริน ฯ
๏ สุหร่ายแก้วโปรยปรายดั่งสายฝน ทรงสุคนธ์หอมฟุ้งจรุงกลิ่น
สนับเพลาเชิงรูปนาคินทร์ ภูษาทรงข้าวบิณฑ์พื้นดำ
นางทรงภูษิตพื้นทอง สไบกรองสอดสีเขียวขำ
พระทรงสร้อยบุษราคัม ประจำยามตาบทิศสังวาลวัลย์
นางทรงทับทรวงสะอิ้งแก้ว แล้วสอดสร้อยทับประดับถัน
พระทรงรัดองค์กระหนกพัน พาหุรัดกุดั่นทองกร
ต่างทรงธำมรงค์เรือนเก็จ พื้นเพชรจำรัสประภัสสร
มงกุฎแก้วกุณฑลกรรเจียกจร ดอกไม้ทัดอรชรทั้งสี่องค์
พระจอมภพจับพระขรรค์เทวราช งามวิลาสดั่งท้าวครรไลหงส์
สามพระมเหสีสุริย์วงศ์ ตามเสด็จบาทบงสุ์ดำเนินมา ฯ
๏ ขึ้นยังรถทรงอลงการ ให้เลิกทวยหาญซ้ายขวา
ออกจากทวารพารา ไปตามมรรคาพนาวัน ฯ
๏ รถเอยรถมรกต แอกงอนอ่อนชดฉายฉัน
กงกำล้วนแก้วประกับกัน ลดชั้นบัลลังก์อลงกรณ์
จตุรมุขงามแม้นพิมานรัตน์ ครุฑอัดสิงห์หยัดไกรสร
เทียมสินธพชาติอัสดร บทจรย่างเยื้องกรีดกราย
สารถีขี่ขับสำทับเที่ยง ร่ายเรียงเคียงคู่เฉิดฉาย
มยุรฉัตรพัดโบกสุพรรณพราย ธงนำปลิวปลายสะบัดบน
ปี่กลองฆ้องขานประสานกัน แตรสนั่นกึกก้องกุลาหล
โยธาเยียดยัดอึงอล เร่งพลเร่งรถจรลี ฯ
๏ ครั้นถึงป่าระหงดงดอน ทรายอ่อนราบรื่นพนาศรี
ให้หยุดพหลโยธี อยู่ที่ร่มไม้ริมธาร
จึ่งเสด็จย่างเยื้องยุรยาตร จากอาสน์รถแก้วฉายฉาน
งามดั่งองค์ท้าวมัฆวาน ไปเล่นอุทยานในเมืองฟ้า ฯ
๏ ชวนสามอัคเรศมเหสี เที่ยวชมสกุณีในป่า
สาลิกาจับกรรณิการ์ นกหว้าจับหว้าริมทาง
สัตวาจับพะวาพูดแจ้ว แก้วจับกิ่งแก้วแล้วไซ้หาง
ยางเจ่าเหงาจับปลายยาง นกลางไต่ลางลิงจร
นวลจันทร์จับจันทน์จิกผลกิน ขมิ้นจับขมิ้นแล้วบินร่อน
นกเปล้าจับกิ่งเปล้านอน ยูงจับยูงฟ้อนชมกัน
รังนานจับไม้รังใหญ่ ไก่จับพุ่มไผ่กระพือขัน
อังชันจับต้นชิงชัน เบญจวรรณจับวัลย์รายเรียง
ช่างทองจับต้นทองป่า นกคล้าจับคล้าส่งเสียง
พระพาสามวนิดาประคองเคียง เที่ยวฟังสำเนียงสกุณี ฯ
๏ มาจะกล่าวบทไป ถึงเหรันตทูตยักษี
อยู่เขาหิมพานต์คีรี มีอานุภาพมหิมา
เที่ยวจับมนุษย์สิงห์สัตว์ ไล่สกัดเอาเป็นภักษา
อหังการร้ายราญเทวา ทั่วสวรรค์ชั้นฟ้าไม่กลัวใคร
อันในดงแดนขุนยักษ์ ใครจักเข้ามาก็ไม่ได้
ออกนามขามเข็ดฤทธิไกร ทั้งในชั้นฟ้าบาดาล ฯ
๏ คิดจะใคร่ชมพนาเวศ ก็สำแดงเดชกำลังหาญ
กรหนึ่งแกว่งศรชัยชาญ ทะยานไปด้วยฤทธิ์อสุรา ฯ
๏ ครั้นถึงซึ่งกลางหิมวันต์ กุมภัณฑ์เหลือบซ้ายแลขวา
เห็นหมู่โคถึกมฤคา กาสรสิงห์ขนัดจามรี
ทักกะทอนรสิงห์เสือสาง แรดช้างไกรสรคชสีห์
มีความชื่นชมยินดี ก็ไล่ด้วยฤทธีขุนมาร ฯ
๏ จับตัวมาได้ก็ฟาดฟัด เคี้ยวกัดกินเล่นเป็นอาหาร
แล้วเตร็ดเตร่ไปในดงดาน ด้วยใจสาธารณ์อหังการ์ ฯ
๏ จึ่งเห็นพวกพลมานุษย์ ล้วนถืออาวุธเกลื่อนป่า
ใครหนอบังอาจเข้ามา กูจะฆ่าให้ม้วยบรรลัย
เข่นเขี้ยวเคี้ยวฟันทำอำนาจ ร้องตวาดกึกก้องแผ่นดินไหว
ผาดโผนโจนจ้วงทะลวงไป เข้าบุกรุกไล่โยธา ฯ
๏ บัดนั้น พวกพลทหารกองหน้า
เหลือบแลไปเห็นอสุรา เข้ามาเข่นฆ่าราวี
ต่างคนตระหนกตกใจ ด้วยกลัวฤทธิไกรยักษี
ลั่นปืนยืนยิงคนละที ก็วิ่งหนีเข้าป่าพนาวัน ฯ
๏ เมื่อนั้น พระพงศ์หริรักษ์รังสรรค์
เห็นโยธาแตกยับทับกัน ทรงธรรม์เหลือบแลแปรไป
จึ่งเห็นอสุรยักษา แกว่งศรศักดารุกไล่
พระองค์ฉวยชักพระขรรค์ชัย ออกไปขวางหน้าอสุรี ฯ
๏ เมื่อนั้น เหรันตทูตยักษี
โลดโผนโจนไล่โยธี มาถึงที่ชายพนาวัน
เห็นมนุษย์ยืนขวางมรคา กรขวากวัดแกว่งพระแสงขรรค์
ทำทีฮึกหาญชาญฉกรรจ์ กุมภัณฑ์ขัดแค้นแน่นใจ
ใครหนอทะนงองอาจ พานางมาประพาสป่าใหญ่
งามยิ่งนางฟ้าสุราลัย พักตร์เพียงแขไขในเมฆา
อย่าเลยจะฆ่าผัวเสีย พาเมียไปร่วมเสน่หา
คิดแล้วจึ่งร้องถามมา ว่าเหวยมนุษย์อหังการ
ตัวเป็นสุริย์วงศ์พงศ์ไหน นามกรชื่อใดจึ่งอวดหาญ
ไม่เกรงเดชกูผู้ชัยชาญ พาพวกบริวารโยธี
มาในจังหวัดหิมเวศ อันเป็นขอบเขตของยักษี
เอ็งนี้องอาจว่าตัวดี กูจะผลาญชีวีให้วายปราณ ฯ
๏ เมื่อนั้น พระปิ่นอยุธยาราชฐาน
ได้ฟังอสุราสาธารณ์ ผ่านฟ้าจึ่งร้องตอบไป
เหวยเหวยดูก่อนขุนยักษ์ ทะนงศักดิ์เจรจาหยาบใหญ่
ตัวกูผู้มีฤทธิไกร หน่อไทอัชบาลธิบดี
วงศ์พระภุชพงศ์ทรงยศ ชื่อว่าทศรถเรืองศรี
ผ่านกรุงอยุธยาธานี เป็นที่พักพึ่งแก่โลกา
กูมาเที่ยวเล่นหิมเวศ ไม่รู้ว่าขอบเขตของยักษา
ตัวเอ็งชื่อไรอหังการ์ จะมาต่อกรรอนราญ ฯ
๏ เมื่อนั้น เหรันตทูตใจหาญ
ได้ฟังกริ้วโกรธดั่งเพลิงกาฬ ตบหัตถ์ฉัดฉานแล้วร้องมา
เหม่เหม่ดูดู๋ไอ้มนุษย์ อ้างอวดฤทธิรุทรว่าแกล้วกล้า
ตัวกูผู้มีศักดา ชื่อว่าเหรันตเรืองฤทธิ์
อันในแผ่นพื้นสุธาธาร จนถึงวิมานดุสิต
เกรงกลัวกูทั่วทั้งสิบทิศ ปัจจามิตรพินาศขยาดกร
ตัวเอ็งคือลูกมฤคี ฤๅจะต่อฤทธีด้วยไกรสร
สามนางดั่งเทพกินนร เห็นไม่พ้นกรอสุรา
ทั้งหมู่รี้พลสกลไกร จะจับไปกินเล่นเป็นภักษา
ว่าแล้วร่ายเวทอันศักดา นิมิตกายากุมภัณฑ์ ฯ
๏ กลับกลายเป็นสองอสุรี อินทรีย์โตดำลํ่าสัน
สองตาแดงดั่งแสงไฟกัลป์ ขบฟันเขี้ยวขาวยาวงอน
รูปนิมิตนั้นถือคทา อสุรานั้นถือธนูศร
อันรูปนิมิตฤทธิรอน เข้าต่อกรหักโหมโจมตี ฯ
๏ เมื่อนั้น พระสุริย์วงศ์พงศ์นารายณ์เรืองศรี
รับหัตถ์ปัดป้องอสุรี ถ้อยทีกลับกลอกไปมา
พระองค์เงือดเงื้อพระแสงขรรค์ กุมภัณฑ์โจมจับหัตถา
ได้ทีตีด้วยคทา ผ่านฟ้าปัดกรรอนราญ ฯ
๏ เมื่อนั้น เหรันตทูตใจหาญ
กระทืบบาทผาดโผนโจนทะยาน ไล่สามเยาวมาลย์ด้วยฤทธี ฯ
๏ ฉวยผิดนางเกาสุริยา กลับคว้านางไกยเกษี
ไม่ได้ก็ไล่คลุกคลี นางสมุทรเทวีวุ่นวาย ฯ
๏ เมื่อนั้น สามอัคเรศโฉมฉาย
วิ่งหนีอสุรีพลัดพราย ปิ้มว่าจะวายชีวัน
หน้าซีดร้องหวีดวุ่นไป ภูวไนยจงช่วยเมียขวัญ
ด้วยบุญพระกุมารในครรภ์ อสุราไม่ทันเทวี ฯ
๏ เมื่อนั้น ท้าวทศรถเรืองศรี
ได้ฟังดั่งต้องอสุนี ภูมีกริ้วโกรธคือไฟ
ฟาดด้วยพระขรรค์อันเรืองฤทธิ์ ต้องรูปนิมิตไม่เข้าใกล้
พระองค์ผู้ทรงภพไตร ก็กลับไปหาสามกัลยา ฯ
๏ จึงมีมธุรสพจนารถ สายสวาทอย่ากลัวยักษา
ถึงโกฏิแสนแม้นมากกว่านี้มา พี่จะฆ่ามันให้วายปราณ
ว่าพลางกวัดแกว่งพระแสงแก้ว เป็นประกายพรายแพรวแสงฉาน
เผ่นโผนโจนจับขุนมาร รอนราญกลับกลอกไปมา ฯ
๏ เมื่อนั้น เหรันตทูตยักษา
กับรูปนิมิตมารยา อสุราช่วยกันประจัญตี
หวดซ้ายป่ายขวากุลาหล ทรหดอดทนไม่ถอยหนี
สามหาญสามกล้าราวี ถ้อยทีไม่ละลดกัน ฯ
๏ เมื่อนั้น ท้าวทศรถรังสรรค์
กลอกกลับจับสองกุมภัณฑ์ เหยียบบ่าเหรันตอสุรี
บาทซ้ายเหยียบเข่ามารยา กรขวาง้างเศียรยักษี
ติดพันหันเวียนเปลี่ยนที บ้างฟันบ้างตีวุ่นไป
อาวุธเป็นประกายดั่งไฟกัลป์ เสียงสะเทือนเลื่อนลั่นแผ่นดินไหว
ฟันต้องเหรันตกระเด็นไกล รูปนิมิตหายไปด้วยฤทธา ฯ
๏ เมื่อนั้น เหรันตทูตยักษา
เจ็บปวดรวดเร้าทั้งกายา อสุราขบเขี้ยวเคี้ยวฟัน
จึ่งชักศรสิทธิ์ขึ้นพาดสาย มาตรหมายจะฆ่าให้อาสัญ
แผลงไปด้วยกำลังกุมภัณฑ์ เสียงสนั่นลั่นฟ้าสุธาธาร ฯ
๏ ศรนั้นไปเป็นถ่านเพลิง แสงเถกิงเริงโรจน์ฉายฉาน
ตกกลาดดาษพื้นดินดาน ร้อนแรงดั่งกาลอัคคี ฯ
๏ เมื่อนั้น ท้าวทศรถเรืองศรี
เห็นศรเหรันตอสุรี รัศมีตลบเป็นเปลวควัน
จึงกวัดแกว่งพระแสงเทเวศร์ อันเรืองเดชปราบได้ทั้งสรวงสวรรค์
ขว้างไปด้วยกำลังชาญฉกรรจ์ เสียงดั่งฟ้าลั่นคำรามรณ ฯ
๏ พระขรรค์ล้างศรอสุรา ดับเพลิงแสงกล้าด้วยห่าฝน
แล้วสังหารเหรันตวายชนม์ ดั่งขุนพลแก้วไปราวี ฯ
๏ เมื่อนั้น เทพบุตรนางฟ้าทุกราศี
ทั้งรุกขเทวาพนาลี เทพไทคีรีคนธรรพ์
ทั่วทิพย์สถานพิมานมาศ สถิตในหิมวาตสรวงสวรรค์
ครั้นเห็นอสุราเหรันต์ สุดสิ้นชีวันวายปราณ
เอิกเกริกแซ่ซ้องโสมนัส เยี่ยมแกลตบหัตถ์ฉัดฉาน
โปรยทิพย์บุปผาสุมามาลย์ สาธุการอำนวยอวยพร
จงทรงสุรภาพปราบยุค จำเริญสุขภิญโญสโมสร
ด้วยสามอัครราชบังอร ให้ขจรยศทั่วสุธาธาร ฯ
๏ บัดนั้น พวกพลโยธาทวยหาญ
แจ้งว่าอสุราวายปราณ ก็วิ่งพล่านออกจากพนาลี ฯ
๏ มาเห็นเหรันตบรรลัย กายาใหญ่เท่าคีรีศรี
ประนมกรสรรเสริญฤทธี เลียงมี่อื้ออึงเป็นโกลา ฯ
๏ เมื่อนั้น พระสุริย์วงศ์เทเวศร์นาถา
ครั้นเสร็จสังหารอสุรา ก็ชวนสามกัลยาวิลาวัณย์
ขึ้นยังรถรัตนามัย งามดั่งหัสนัยน์รังสรรค์
อันทรงมหาเวไชยันต์ ให้เลิกพลขันธ์เข้าธานี ฯ
๏ ถึงวังตั้งประทับกับเกยแก้ว แล้วพาอัคเรศมเหสี
ลงจากรถรัตน์มณี จรลีขึ้นปราสาทอลงการ์ ฯ
๏ เมื่อนั้น สามพระมเหสีเสน่หา
ตั้งแต่ทรงครรภ์พระลูกยา พระวงศาบำรุงพยาบาล
เสมอนางแก้วคู่จักรพรรดิ ด้วยสิริสมบัติพัสถาน
โรคาราคีไม่มีพาล แสนสนุกสำราญทุกคืนวัน
จนถ้วนกำหนดทศมาส จะคลอดโอรสราชรังสรรค์
ลมกัมมัชวาตรัญจวนครรภ์ กัลยาเจ็บทั่วทั้งอินทรีย์ ฯ
๏ บัดนั้น ฝ่ายพระกำนัลสาวศรี
นางท้าวเก้าแก่ขันที อุตลุดอึงมี่ทั้งวังใน
บ้างเข้าฝืนท้องประคองครรภ์ ช่วยกันผันแปรแก้ไข
บ้างวิ่งหาหมอวุ่นไป นางในไม่เป็นสมประดี ฯ
๏ เมื่อนั้น ฝ่ายท้าวหัสนัยน์เรืองศรี
เสด็จเหนือแท่นทิพย์มณี ในที่วิมานเวไชยันต์
พร้อมด้วยสุรางคนิกร ฟ่ายฟ้อนบรรเลงเพลงสวรรค์
ให้ร้อนพระทัยดั่งไฟกัลป์ พันเนตรเล็งทิพเนตรมา
รู้ว่าสามองค์นงลักษณ์ จะคลอดลูกรักเสน่หา
ก็ชวนนางอนงค์สุชาดา กับเทพกัลยาเหาะไป ฯ
๏ ครั้นถึงจึ่งเสด็จบทจร กับเทพอัปสรน้อยใหญ่
กับนางสุชาดายาใจ เข้าในพระโรงรูจี ฯ
๏ เมื่อนั้น พระพงศ์จักรพรรดิเรืองศรี
เห็นท้าวหัสนัยน์ธิบดี พาเทพนารีลงมา
มีความชื่นชมโสมนัส พระหัตถ์ประนมเหนือเกศา
เชิญเสด็จองค์อมรินทรา ขึ้นมหาปราสาทพรายพรรณ ฯ
๏ เมื่อนั้น หัสนัยน์เจ้าตรัยตรึงศ์สวรรค์
เสด็จเหนือแท่นแก้วแกมสุวรรณ ทรงธรรม์มีเทวบัญชา
พระผู้ดำรงทศพิธ อย่าร้อนจิตเศร้าโทมนัสสา
จะช่วยสามองค์วนิดา มิให้กัลยาราคี
ตรัสแล้วมีเทวสุนทร แก่สี่อัปสรมเหสี
จงไปช่วยสามเทวี ในที่ประสูติพระกุมาร ฯ
๏ เมื่อนั้น สี่นางเยาวยอดสงสาร
นบนิ้วรับเทวโองการ ก็พาฝูงบริวารจรจรัล ฯ
๏ ครั้นถึงห้องแก้วไสยาสน์ สุชาดาวรนาฏสาวสวรรค์
กับหมู่นางฟ้าวิลาวัณย์ เข้าแปรครรภ์นางเกาสุริยา
อันไกยเกษียุพาพักตร์ สุจิตรานงลักษณ์รักษา
ฝ่ายสุธรรมาสุนันทา มาช่วยนางสมุทรเทวี ฯ
๏ ครั้นมัชฌิมยามเงียบสงัด ศศิธรจำรัสรัศมี
ทรงกลดหมดเมฆไม่ราคี เทวาราศีประชุมลัคน์
สถิตพร้อมกันในเมษ อุดมเดชดั่งชะตาพญาจักร
เป็นมหาศุภฤกษ์ประเสริฐนัก องค์อัครชายาวิลาวัณย์
ทรงนามนางเกาสุริยา ประสูติพระจักรารังสรรค์
รัศมีสีเขียวพรายพรรณ คล้ายกันกับนิลมณี ฯ
๏ ครั้นพระอุทัยใสสว่าง จึ่งนวลนางไกยเกษี
ประสูติพระโอรสสวัสดี รัศมีดั่งทับทิมพราย ฯ
๏ ครั้นสามนาฬิกาห้าบาท นางสมุทรเยาวราชโฉมฉาย
ประสูติพระโอรสพรรณราย สีกายนั้นเหลืองดั่งทองทา ฯ
๏ ครั้นล่วงเข้าสี่โมงเศษ อัคเรศซํ้าคลอดโอรสา
ส่งสีม่วงอ่อนโสภา ลักขณาพริ้มพร้อมทั้งอินทรีย์ ฯ
๏ เมื่อนั้น องค์ท้าวหัสนัยน์เรืองศรี
เห็นหน่อท้าวทศรถธิบดี ทั้งสี่วิไลประไพพักตร์
ก็เป่าวิชัยยุทธ์มหาสังข์ เสียงดั่งฟ้าลั่นอาณาจักร
ฝูงนางอนงค์ทรงลักษณ์ ทั่วทุกพนักงานดนตรี
ก็ชวนกันประโคมบำเรอราช พิณพาทย์ดุริยางค์ดีดสี
ข้างหน้าลั่นฆ้องเข้าสามที กาหลอึงมี่เป็นโกลา ฯ
๏ เมื่อนั้น นางสุชาดาเสน่หา
อีกทั้งสามนางเทพธิดา อัปสรกัลยาพร้อมกัน
บ้างถือพานทองทิพรัตน์ รองทุกุลพัสตร์ฉายฉัน
รับพระสุริย์วงศ์เทวัญ สามโอรสนั้นลำดับมา
เชิญให้สรงสาครแก้ว นํ้าทิพย์ธารแล้วด้วยบุปผา
เสร็จสรงวางลงให้ไสยา เหนือพานรัตนาอลังการ ฯ
๏ เมื่อนั้น พระจอมเมรุมาศราชฐาน
ทั้งหมู่ฝูงเทพบริวาร เกษมศานต์อำนวยอวยพร
โรคันอันตรายอย่าบีฑา จงทรงเดชเดชาด้วยศิลป์ศร
ปัจจามิตรจะคิดราญรอน อย่าต่อกรได้ทั้งธาตรี
ครั้นเสร็จเสด็จยุรยาตร จากอาสน์สุวรรณเรืองศรี
พร้อมด้วยเทพบุตรนารี เหาะไปสู่ที่วิมานฟ้า ฯ
๏ เมื่อนั้น ท้าวทศรถนาถา
เห็นสี่สมเด็จพระลูกยา ดวงพักตร์ลักขณาวิไลวรรณ
มีพระทัยใสแสนโสมนัส ดั่งได้สมบัติสรวงสวรรค์
แสนรักแสนสวาทผูกพัน เสมอกันกับดวงชีวี
จึ่งให้จัดพี่เลี้ยงนางนม อุดมด้วยรูปทรงส่งศรี
เจ้าขรัวยายพงศ์พันธุ์พญารี ที่มีสติปัญญา ฯ
๏ บัดนั้น ท้าวนางผู้มียศถา
ก้มเกล้ารับราชบัญชา คลานออกมาจากพระโรงคัล ฯ
๏ จึ่งจัดนางนมประโลมเลี้ยง ทรงโฉมพิศเพียงสาวสวรรค์
ล้วนลูกสุริย์วงศ์พงศ์พันธุ์ กายนั้นเว้นโทษหกประการ
คือสูงตํ่าดำขาวพีผอม เลือกลักขณาพร้อมนํ้านมหวาน
หกสิบสี่องค์นงคราญ พี่เลี้ยงพนักงานจำเริญตา
อีกเจ้าขรัวยายประยูรวงศ์ ถวายพระภุชพงศ์เชษฐา
กับสามสมเด็จพระอนุชา ตามประกาศิตพระภูมี ฯ
๏ เมื่อนั้น ท้าวทศรถเรืองศรี
ครั้นถ้วนสามราษราตรี จึ่งสั่งเสนีสุมันตัน
กูจะสมโภชพระกุมาร จงจัดการมงคลเฉลิมขวัญ
ออกไปนิมนต์พระนักธรรม์ ทั้งสี่องค์นั้นเข้ามา ฯ
๏ บัดนั้น สุมันตันผู้มียศถา
รับสั่งพระองค์วงศ์เทวา ถวายบังคมลาแล้วออกไป ฯ
๏ จึ่งให้จัดมหาปราสาท โดยราชตำรับพิธีใหญ่
ปูพรมกั้นฉากอำไพ ผูกม่านสองไขโอฬาร์
ตั้งทั้งบายศรีนากทอง เงินงามเรืองรองลายเลขา
พานสุวรรณรองแว่นรัตนา สุคนธาเทียนชัยรูจี
ท่ามกลางนั้นตั้งบัลลังก์รัตน์ ปักเศวตฉัตรเฉลิมศรี
เพดานห้อยพวงมาลี อัจกลับมณีอลงการ ฯ
๏ แล้วสั่งสังฆการีให้ออกไป ยังหิมวาลัยไพรสาณฑ์
นิมนต์ทั้งสี่พระอาจารย์ กับหมู่บริวารเข้ามา ฯ
๏ บัดนั้น สังฆการีผู้มียศถา
ได้ฟังก้มเกล้าชุลีลา รีบไปยังป่าพนาลี ฯ
๏ ครั้นถึงก็กราบมัสการ พระมหาอาจารย์ทั้งสี่
แจ้งว่าสามอัครเทวี บัดนี้ประสูติพระโอรส
รับสั่งให้ข้าบาทบงสุ์ ออกมาเชิญองค์พระดาบส
กับหมู่คณะพระนักพรต กำหนดให้ทันเวลา ฯ
๏ เมื่อนั้น องค์พระอาจารย์ฌานกล้า
ได้ฟังมีความปรีดา ดั่งว่าได้ทิพวารี
จึ่งบอกกล่าวกันโดยอันดับ ให้ครองเครื่องสำหรับฤๅษี
เสร็จแล้วก็ออกจากกุฎี มายังธานีอยุธยา ฯ
๏ ครั้นถึงจึ่งขึ้นบนปราสาท อันโอภาสจำรัสพระเวหา
นั่งโดยลำดับกันมา เหนือแท่นรัตนาพรายพรรณ ฯ
๏ เมื่อนั้น ท้าวทศรถรังสรรค์
เห็นพระสิทธามาพร้อมกัน ทรงธรรม์ถวายมัสการ
บูชาธูปเทียนบุปผา สุคนธากลั้วกลิ่นหอมหวาน
แล้วมีมธุรสพจมาน แจ้งการซึ่งสมอารมณ์คิด
บัดนี้โยมได้โอรส โดยพจนาประกาศิต
แห่งพระอิศโรโมลิศ ด้วยพิธีกิจพระมุนี
ตรัสแล้วจึ่งมีโองการ ให้เชิญองค์พระกุมารทั้งสี่
ออกมาถวายอัญชุลี พระมหาฤๅษีผู้ปรีชา ฯ
๏ บัดนั้น ท้าวนางผู้มียศถา
รับสั่งถวายบังคมลา มายังห้องแก้วแพร้วพรรณ ฯ
๏ จึ่งเชิญสมเด็จพระภุชพงศ์ กับสามองค์อนุชารังสรรค์
พี่เลี้ยงสุริย์วงศ์พงศ์พันธุ์ กำนัลก็ตามเสด็จจร ฯ
๏ ครั้นถึงจึ่งวางพระกุมาร เหนือแท่นสุรกานต์ประภัสสร
ภายใต้เศวตฉัตรอลงกรณ์ งามดั่งศศิธรในเมฆา ฯ
๏ เมื่อนั้น สี่พระอาจารย์ฌานกล้า
พินิจพิศดูกุมารา งามพักตร์ลักขณาทั้งสี่องค์
ต่างต่างชื่นชมยินดี ดั่งวารีทิพรสมาโสรจสรง
ครั้งนี้ยักษีจะสิ้นวงศ์ ด้วยพระภุชพงศ์สี่กร
ทั้งสามภพจบสกลโลกา จะได้พึ่งเดชาพระทรงศร
ดั่งฉัตรแก้วกั้นบนอัมพร บังร้อนซึ่งแสงอโณทัย ฯ
๏ บัดนั้น ปุโรหิตพฤฒาผู้ใหญ่
ได้ฤกษ์ก็จุดเทียนชัย ติดในแว่นแก้วรจนา ฯ
๏ เวียนเอยเวียนเทียน ให้เวียนแต่ซ้ายไปขวา
โหรเฒ่าลั่นฆ้องสามครา ประโคมทั้งกาหลดนตรี
ขับไม้ขับขานประสานเสียง ดุริยางค์จำเรียงอึงมี่
ราชครูปุโรหิตเสนี พระศรีสุริย์วงศ์พร้อมกัน
เจ็ดรอบชอบราชตำรับ จึ่งดับเทียนชัยเฉลิมขวัญ
ชีพ่อจบหัตถ์แล้วโบกควัน ให้พระพงศ์เทวัญกุมารา
เอาจุณเจิมเฉลิมพระนลาฏ สี่องค์อัครราชโอรสา
แล้วโอมอ่านพระเวทพรหมา ถวายอาเศียรพาทสวัสดี ฯ
๏ เมื่อนั้น องค์พระดาบสทั้งสี่
จึ่งให้นามตามศาสตร์พระศุลี โดยศรีชันษาพยากรณ์
พระเชษฐาคือนารายณ์เทเวศร์ ชื่อพระราเมศทรงศร
ที่สองคือจักรฤทธิรอน นามกรพระพรตกุมารา
ที่สามคือบัลลังก์กับสังข์ทรง ชื่อพระลักษมณ์สุริย์วงศ์กนิษฐา
คทาวุธที่สุดอันดับมา ชื่อว่าพระสัตรุดกุมาร
แล้วจึ่งอำนวยอวยพรให้ จงเรืองฤทธิไกรกล้าหาญ
อันศัตรูหมู่พวกภัยพาล ทั่วทั้งจักรวาลอย่าทานกร ฯ
๏ เสร็จแล้วสี่พระดาบส ลาท้าวทศรถชาญสมร
ลุกจากแท่นแก้วบวร บทจรไปบรรณศาลา ฯ
๏ เมื่อนั้น พระปิ่นภพลบโลกนาถา
ครั้นเสร็จสมโภชก็ปรีดา จึ่งบัญชาสั่งเสนี
จงจัดกุมารมีตระกูล สมบูรณ์รูปทรงส่งศรี
สี่หมื่นพื้นพงศ์พญารี กับพี่เลี้ยงสุริย์วงศ์อันทรงยศ
ให้องค์พระรามหน่อนาถ สำหรับรองบาทบงกช
กับสามพระราชโอรส กำหนดให้เป็นอันดับกัน ฯ
๏ บัดนั้น สุมันตันเสนาคนขยัน
รับสั่งพระพงศ์เทวัญ ถวายบังคมคัลแล้วออกไป ฯ
๏ จัดพระพี่เลี้ยงสิบหกองค์ พื้นพงศ์กษัตริย์สูงใหญ่
กับกุมารน้อยน้อยจำเริญใจ สี่หมื่นพื้นได้สิบสองปี
เสร็จแล้วก็พาไปถวาย พระนารายณ์ธิราชเรืองศรี
กับสามอนุชาร่วมชีวี ตามมีโองการพระทรงธรรม์ ฯ
๏ มาจะกล่าวบทไป ถึงนางมณโฑสาวสวรรค์
แต่เสวยข้าวทิพย์พิธีกรรม์ ก็ทรงครรภ์จำเริญพระอุทร
องค์เจ้าลงกาพญายักษ์ จัดอนงค์ทรงลักษณ์ดั่งอัปสร
บำรุงรักษาบังอร ถาวรเป็นสุขทุกวันมา
พอถ้วนกำหนดทศมาส ลมกัมมัชวาตพัดกล้า
ให้เจ็บปวดครรภ์กัลยา ดั่งว่าจะสิ้นสมประดี ฯ
๏ บัดนั้น นวลนางกำนัลสาวศรี
เห็นนางประชวรพระนาภี มีความตระหนกตกใจ
บ้างเข้าฝืนท้องประคองหลัง นั่งล้อมแปรผันพระครรภ์ให้
บ้างเรียกหมอวุ่นทั้งวังใน บ้างวิ่งไปเฝ้าองค์เจ้าลงกา ฯ
๏ ครั้นถึงนบนิ้วขึ้นเหนือเกศ ทูลว่าอัคเรศเสน่หา
ให้ประชวรพระครรภ์กัลยา ดั่งว่าจะสิ้นสุดปราณ ฯ
๏ เมื่อนั้น ทศพักตร์ผู้ปรีชาหาญ
ได้ฟังเร่าร้อนดั่งเพลิงกาฬ พญามารก็รีบเสด็จไป ฯ
๏ ครั้นถึงจึ่งมีบัญชา แก่แพทยาท้าวนางน้อยใหญ่
ช่วยกันผันแปรอรไท อย่าให้อันตรายราคี ฯ
๏ เมื่อนั้น นวลนางมณโฑมารศรี
ครั้นได้ศุภฤกษ์ยามดี เทวีประสูติพระลูกรัก ฯ
๏ เป็นบุตรีศรีศุภลักษณ์เลิศ งามประเสริฐดั่งนางในไตรจักร
ผิวพรรณนวลละอองผ่องพักตร์ ผิดสุริย์วงศ์ยักษ์ในลงกา
นางนั้นร้องขึ้นว่าผลาญราพณ์ สามคาบปรากฏถ้วนหน้า
แต่องค์บิตุเรศมารดา ไม่ได้ยินวาจานางนงลักษณ์ ฯ
๏ เมื่อนั้น ทศเศียรสุริย์วงศ์ทรงจักร
เห็นโฉมธิดายุพาพักตร์ ความรักพูนเพิ่มพันทวี
จึ่งมีพระบัญชาการ สั่งนางพนักงานสาวศรี
จงไปหาพิเภกอสุรี กับโหราธิบดีขึ้นมา ฯ
๏ บัดนั้น ฝ่ายนางกำนัลซ้ายขวา
รับสั่งถวายบังคมลา ก็พากันรีบลงไป ฯ
๏ ครั้นถึงปราสาทกุมภัณฑ์ กำนัลนบนิ้วประนมไหว้
ทูลว่าพระทรงภพไตร ให้ข้ามาเชิญบทมาลย์
กับหมู่โหราขึ้นไปเฝ้า พระปิ่นเกล้าลงการาชฐาน
ด้วยองค์มณโฑนงคราญ เยาวมาลย์ประสูติพระธิดา ฯ
๏ เมื่อนั้น พิเภกสุริย์วงศ์ยักษา
ได้แจ้งแห่งราชบัญชา ก็พาโหราขึ้นไป ฯ
๏ ครั้นถึงจึ่งประณตบทมาลย์ พร้อมพฤฒาจารย์น้อยใหญ่
ในที่มหาปราสาทชัย คอยองค์ภูวไนยบัญชา ฯ
๏ เมื่อนั้น ท้าวทศพักตร์ยักษา
ครั้นเห็นพิเภกขึ้นมา จึ่งมีวาจาอันสุนทร
หลานเจ้าประสูติเป็นสตรี ทรงศรีเพียงเทพอัปสร
จงดูชะตาบังอร จะเกิดสถาวรประการใด ฯ
๏ เมื่อนั้น พิเภกผู้มีอัชฌาสัย
ก้มเกล้ารับสั่งภูวไนย ฉวยได้ดินสอกับกระดาน
จึ่งตั้งซึ่งจุลศักราช มาสเกณฑ์กำหนดคูณหาร
บวกลบลงเป็นอวมาน ตามฐานขับไล่ในคัมภีร์
ได้อุจจาวิลาสราชโชค โยคเกณฑ์อุตม์เอกราศี
ลัคนามาเมษสวัสดี ฤกษ์พานาทีประเสริฐนัก
งามพร้อมผิวพรรณรูปทรง สมควรคู่องค์บรมจักร
จึงสอยใส่ชะตาพญายักษ์ ลัคน์จันทร์เป็นกาลกิณี
แล้วสอบด้วยชะตาลงกา เสาร์ทับลัคนาในราศี
จึ่งทูลว่าพระราชบุตรี จะก่อการกุลีในเมืองมาร
อันจะเลี้ยงไว้เห็นไม่ได้ ดั่งหนึ่งกองไฟเผาผลาญ
ลงกาจะเป็นภัสม์ธุลีการ โลหิตเปรียบปานวาริน
แม้นอาลัยในราชธิดา สุริย์วงศ์พรหมาจะสูญสิ้น
ทิ้งเสียให้พ้นราคิน ในกระแสสินธุ์สาคร ฯ
๏ เมื่อนั้น นวลนางมณโฑดวงสมร
ฟังพระอนุชาพยากรณ์ บังอรดั่งหนึ่งจะม้วยมิด
จึ่งว่าพิเภกนี้อาธรรม์ เสกสรรใส่ลูกกระจิริด
สาธารณ์แกล้งผลาญชีวิต นี่เนื้อมีจิตฉันทา
โอ้ว่าลูกรักของแม่เอ๋ย กระไรเลยบุญน้อยหนักหนา
ครั้งนี้แลองค์พระเจ้าอา เห็นรักนัดดาเป็นพ้นไป
แม้นลูกเป็นกาลกิณี ตัวแม่จะดีมาแต่ไหน
จงฆ่าเสียด้วยกันให้บรรลัย จะต้องการอะไรแก่เมียรัก
จะเลี้ยงไว้ที่ในลงกา จะพาท่านให้เสียยศศักดิ์
ว่าพลางค่อนทรวงเข้าฮักฮัก นงลักษณ์เพียงจะสิ้นสมประดี ฯ
๏ เมื่อนั้น ท้าวทศพักตร์ยักษี
เห็นนางมณโฑเทวี แสนโศกโศกีร่ำไร
จึ่งกล่าวเล้าโลมด้วยสุนทร ดวงสมรว่านี้หาควรไม่
พิเภกรักหลานปานดวงใจ จะแสร้งทายใส่ไคล้ก็ผิดที
แม้นเจ้าสงสัยอนุชา โหราก็พร้อมอยู่ที่นี่
จงสอบดูให้รู้ว่าร้ายดี จนสิ้นที่กินแหนงแคลงใจ
ตรัสแล้วจึ่งมีบัญชา แก่โหราจารย์น้อยใหญ่
ลูกเราร้ายดีประการใด อย่าเกรงใจให้ว่าแต่จริงมา ฯ
๏ บัดนั้น ปุโรหิตโหราพร้อมหน้า
รับสั่งแล้วพิจารณา ดูในชันษานางเทวี
เอาปูมปฏิทินออกเทียบ เปรียบไล่ใส่สอบถ้วนถี่
ก็แจ้งว่าเป็นกาลกิณี แก่บุรีแลองค์พระบิดร
จึ่งพร้อมกันสนองพระบัญชา ว่าชะตาพระธิดาดวงสมร
เป็นศัตรูแก่องค์พระภูธร ดั่งราหูจู่จรจับจันทร์
จะเลี้ยงไว้ก็ไม่เป็นประโยชน์ นางจะให้โทษแม่นมั่น
จะสิ้นสูญสุริย์วงศ์พงศ์พันธุ์ เหมือนกันกับคำพระอนุชา ฯ
๏ เมื่อนั้น ทศเศียรสุริย์วงศ์ยักษา
ได้แจ้งแห่งคำโหรา จึ่งผันพักตรามาพาที
ดูกรเจ้าผู้เยาวลักษณ์ ดวงใจดวงจักษุพี่
อันองค์พระราชบุตรี ใช่ว่าพี่นี้ไม่อาลัย
เมื่อเกิดมาจะมาล้างชีวิตเรา จะหลงรักเลี้ยงเขากระไรได้
เจ้าอย่าแสนโศกร่ำไร หักใจเสียเถิดนะนงคราญ
แล้วสั่งพิเภกอสุรี ตัวเจ้าผู้ปรีชาหาญ
ลูกเราทรลักษณ์สาธารณ์ ตามแต่ควรการบุราณมา ฯ
๏ เมื่อนั้น พิเภกสุริย์วงศ์ยักษา
จึ่งเอาผอบรัตนา เข้ามาจะใส่พระบุตรี ฯ
๏ เมื่อนั้น โฉมนางมณโฑมารศรี
แลเห็นผอบก็โศกี เทวีตีอกเข้ารำพัน
โอ้ว่าลูกน้อยของมารดา แม่อุตส่าห์อุ้มท้องประคองขวัญ
นอนนั่งตั้งแต่ถนอมครรภ์ มิให้อันตรายสิ่งใด
อนิจจาเกิดมาเอาชาติ จะคลาดจากเวราก็หาไม่
โอ้ว่าลูกน้อยกลอยใจ เจ้าจะไปเป็นเหยื่อแก่ฝูงปลา
ถึงกระไรแต่พอได้อาบนํ้า ป้อนข้าวสักคำก็ไม่ว่า
ร่ำพลางทางแสนโศกา กัลยาแน่นิ่งไม่สมประดี ฯ
๏ เมื่อนั้น พญาพิเภกยักษี
เห็นโฉมอัครราชเทวี โศกีเพียงสิ้นชีวาลัย
จึ่งเข้าช้อนองค์พระหลานขวัญ ใส่ผอบสุวรรณแล้วส่งให้
แก่เสนีผู้ปรีชาไว เร่งไปทิ้งเสียยังคงคา ฯ
๏ บัดนั้น จึ่งสุกสารยักษา
รับผอบจากพระอนุชา อสุราเหาะไปด้วยฤทธี ฯ
๏ ครั้นถึงท่ามกลางสาคร นามกรวัลวานทีศรี
ก็ทิ้งลงในวนวารี ตามมีบัญชาพญายักษ์
ด้วยบุญสมเด็จพระอัคเรศ เกิดเป็นปทุมเมศเท่ากงจักร
รับผอบโฉมยงนางนงลักษณ์ ขุนยักษ์ไม่เห็นก็กลับมา ฯ
๏ เมื่อนั้น ฝ่ายนางมณีเมขลา
กับหมู่เทพบุตรเทวา ซึ่งได้รักษาสมุทรไท
เห็นกุมภัณฑ์มันพาพระลักษมี มาทิ้งในวารีกว้างใหญ่
ต่างต่างตระหนกตกใจ รีบไปช่วยองค์นงคราญ ฯ
๏ ครั้นถึงจึ่งเข้านั่งล้อม ขับกล่อมเยาวยอดสงสาร
ด้วยทิพย์ดุริยางค์บรรเลงลาน โอดพันเสียงหวานจับใจ
บ้างโปรยบุปผามาลาศ เกลื่อนกลาดในท้องทะเลใหญ่
ทั้งหมู่มัจฉาชาติดาษไป ดั่งดาวล้อมแขไขในวารี
เดชะเทวาพยาบาล ทั้งบุญญาธิการพระลักษมี
ถึงเนรัญชรนที เร็วรี่ฝืนสายสมุทรมา
ดั่งพระพายพาสุวรรณนาเวศ ถึงเวบูญสีขเรศภูผา
ผอบทองเหมือนมีวิญญาณ์ หยุดอยู่ที่ท่าพระมุนี ฯ
๏ มาจะกล่าวบทไป ถึงพระชนกฤๅษี
เคยลงไปสรงวารี ในท่านทีไม่เว้นวัน
ครั้นถึงเวลาจึ่งเรียกโยม อันชื่อนายโสมคนขยัน
ให้ถือผ้าชุบอาบพระนักธรรม์ ก็พากันลงไปยังคงคา ฯ
๏ มาถึงซึ่งท่าชลธาร องค์พระอาจารย์ฌานกล้า
แลเห็นผอบรจนา งามดั่งดาราไม่ราคิน
วางอยู่ในดวงปทุมทอง แสงส่องจับพื้นกระแสสินธุ์
ก็โถมลงไปยังวาริน เร็วดั่งครุฑบินในเมฆา ฯ
๏ ฉวยได้ผอบสุวรรณ พระนักธรรม์ชูไว้ในหัตถา
ก็ว่ายฝืนคืนกลับเข้ามา ยังท่ามหาวารี ฯ
๏ ถึงฝั่งจึ่งเปิดผอบมาศ เห็นอนงค์น้อยนาฏเฉลิมศรี
มีความโสมนัสยินดี ดั่งได้มณีจักรพรรดิ
เด็กนี้ใช่ชาติต่ำพงศ์ จะเป็นหน่อสุริย์วงศ์กรุงกษัตริย์
ชะรอยว่าธานีบูรีรัตน์ เกิดความวิบัติกุลีกาล
จึ่งใส่ผอบทิพมาศ ทิ้งเสียอนาถน่าสงสาร
กูก็ไร้ธิดาแลกุมาร บุญมาพบพานเข้าวันนี้
จะเลี้ยงเป็นธิดาบุญธรรม์ สืบวงศ์ไอศวรรย์เฉลิมศรี
คิดแล้วจึ่งองค์พระมุนี ออกวาทีตั้งสัจจา
เดชะวาสนาเยาวมาลย์ จะเป็นแก่นสารไปภายหน้า
ให้นิ้วชี้เรามีศักดา เกิดเป็นธาราประโยธร ฯ
๏ บัดเดี๋ยวนิ้วเป็นน้ำนม มีความชื่นชมสโมสร
ก็ให้องค์อัครราชบังอร ดูดกรต่างถันธารา
แล้วจึ่งให้นายโสมนั้น แบกผอบสุวรรณไปหน้า
ก็ประคองอุ้มองค์พระธิดา กลับมายังที่ตำหนักไพร ฯ
๏ ครั้นถึงจึ่งให้ผูกอู่ ข้างริมประสูทิศใต้
วางลงให้นอนแล้วแกว่งไกว ใช้นายโสมช้ากุมารี ฯ
๏ บัดนั้น นายโสมโยมพระฤๅษี
ได้เป็นพี่เลี้ยงพระบุตรี มีความรักใคร่พ้นไป
อาบน้ำป้อนข้าวบังอร จะให้อนาทรก็หาไม่
ถึงยามจะนอนก็แกว่งไกว ขลุกขลุ่ยอยู่ในศาลา ฯ
๏ เมื่อนั้น พระดาบสผู้ทรงสิกขา
แต่ได้นางมาเป็นธิดา เลี้ยงดูทุกทิวาราตรี
จึ่งคิดว่ากูเป็นกษัตริย์ ละสมบัติออกบวชเป็นฤๅษี
หวังจะใคร่ได้ฌานโลกีย์ บัดนี้ก็ยังไม่สมคิด
ครั้นจะกลับคืนเข้าราชฐาน ก็เสียดายการตบะกิจ
จะเพียรไปในเพศบรรพชิต ก็ติดด้วยธุระพระธิดา
อย่าเลยจะเอาไปฝังไว้ ฝากฝูงเทพไทที่ในป่า
จะได้บำเพ็ญภาวนา รักษาซึ่งกิจพิธี
คิดแล้วจึ่งเรียกนายโสม เป็นโยมซึ่งเลี้ยงโฉมศรี
ให้ยกนางใส่ผอบรูจี พระมุนีจับจอบแล้วรีบไป ฯ
๏ มาถึงชายป่าแนวทุ่ง เป็นหว่างวุ้งมีต้นไทรใหญ่
ให้วางผอบสุวรรณไว้ ยังใต้ร่มรุกขฉายา
ที่นี้แลมีเทเวศร์ ทรงศักดาเดชแกล้วกล้า
จะฝากพระราชธิดา ให้ช่วยรักษาเยาวมาลย์
จึ่งสั่งนายโสมให้ขุดหลุม ใต้พุ่มพระไทรไพศาล
ทุบปราบราบรื่นรองกระดาน ภูมิฐานลึกกว้างเสมอกัน ฯ
๏ บัดนั้น ฝ่ายว่านายโสมคนขยัน
รับจอบมาจากพระนักธรรม์ ถกเขมรฟันดินวุ่นไป ฯ
๏ สี่ศอกสี่เหลี่ยมราบรื่น ปราบพื้นมิให้ลุ่มดอนได้
เหื่อย้อยอ้าปากหายใจ ก็เสร็จโดยในกำหนดมา ฯ
๏ เมื่อนั้น พระมหาดาบสพรตกล้า
ครั้นหลุมสำเร็จดั่งจินดา จึ่งตั้งสัตยาวาที
แม้นนางจะได้ร่วมเศวตฉัตร กับองค์จักรพรรดิเฉลิมศรี
จรรโลงโลกาประชาชี ธาตรีเป็นสุขสถาวร
จงบันดาลดวงทิพย์ปทุมมาศ อันโอภาสด้วยกลิ่นเกสร
ผุดขึ้นมาในดินดอน รับผอบบังอรด้วยบุญญา ฯ
๏ เดชะความสัตย์พระมุนี ทั้งบุญพระลักษมีเสน่หา
ก็เกิดเป็นบัวทองโสภา ขึ้นมากลางหลุมดั่งใจ
เบิกบานเกสรขจรรส พระดาบสหยิบเอาผอบใส่
แล้วสั่งศิษย์ผู้ร่วมฤทัย จงกลบเกลี่ยดินให้เสมอดี ฯ
๏ บัดนั้น นายโสมโยมพระฤๅษี
จึ่งจับจอบกลบเกลื่อนปัถพี ราบดีดั่งคำพระสิทธา ฯ
๏ เมื่อนั้น องค์พระดาบสพรตกล้า
ครั้นเสร็จฝังองค์พระธิดา ก็พากันกลับมาตำหนักไพร ฯ
๏ เมื่อนั้น ฝ่ายฝูงเทวาน้อยใหญ่
ซึ่งสิงสู่อยู่รุกข์พระไทร เทพไทเจ้าป่าพนาลี
ได้ฟังพระมหาอาจารย์ อธิษฐานฝังองค์พระลักษมี
มีความเมตตาปรานี บอกกันอึงมี่เป็นโกลา
ต่างพาฝูงเทพนิกร ทั้งนางอัปสรพร้อมหน้า
ออกจากวิมานรัตนา มายังที่ฝังเยาวมาลย์ ฯ
๏ ครั้นถึงนั่งล้อมถนอมเลี้ยง ขับกล่อมจำเรียงเสียงหวาน
พิทักษ์รักษาพยาบาล มิให้มีเภทพาลภยันต์ ฯ
๏ เมื่อนั้น ฝ่ายท้าวทศรถรังสรรค์
พิศวาสโอรสทั้งสี่นั้น ดั่งดวงชีวันดวงใจ
เชยชมเป็นสุขทุกเวลา จะมีโรคาก็หาไม่
จนพระกุมารจำเริญวัย ชันษานั้นได้สิบสองปี
คิดจะให้พระโอรสราช รู้ศิลปศาสตร์ศรศรี
จะได้ปราบพวกพาลไพรี ให้ธาตรีเป็นสุขสถาวร
จึ่งประทานกระสุนให้ทุกองค์ พ่อจงหัดยิงเล่นต่างศร
ให้แม่นยำชำนาญชาญกร บิดรจะให้เรียนศิลป์ชัย ฯ
๏ เมื่อนั้น พระพี่น้องผู้มีอัชฌาสัย
รับพระแสงกระสุนด้วยดีใจ บังคมไหว้ออกจากพระโรงคัล ฯ
๏ ไปหน้าพระลานทั้งสี่องค์ ทรงกระสุนเล่นเกษมสันต์
บ้างยิงพนันขนมกัน ใครแพ้เยาะหยันทุกที ฯ
๏ บัดนั้น สาวใช้นางไกยเกษี
อันชื่อว่าค่อมกุจจี สำหรับเก็บมาลีอัตรา
ครั้นถึงเวลาก็แต่งตัว หวีหัวคัดปีกผัดหน้า
ใส่จริตกรีดกรายกิริยา เดินมาจะไปสวนมาลี ฯ
๏ ครั้นถึงซึ่งหน้าพระลาน เห็นพระกุมารทั้งสี่
ทรงกระสุนพนันกันทุกที ผู้คนอึงมี่กลาดไป
เป็นที่เพลิดเพลินวิญญาณ์ จะไปสวนมาลาก็หาไม่
หยุดอยู่ดูเล่นสำราญใจ นั่งยิ้มละไมยิงฟัน ฯ
๏ เมื่อนั้น พระรามสุริย์วงศ์รังสรรค์
เล่นอยู่ที่ท้องสนามจันทน์ ทรงธรรม์ก็ทอดพระเนตรไป
เห็นนางค่อมนุ่งผ้าตานี ห่มสีทับทิมหงอนไก่
ลอยหน้าเท้าแขนยิ้มละไม จึ่งตรัสไปแก่สามอนุชา
พี่จะยิงอี่ค่อมหลังกุ้ง ให้โก่งนั้นดุ้งไปข้างหน้า
น้องรักจงทอดทัศนา ว่าแล้วก็ยิงทันที ฯ
๏ ด้วยเดชานุภาพพระนารายณ์ ต้องแม่นเหมือนหมายไม่คลาดที่
โก่งนั้นดุ้งไปข้างนาภี พระจักรีก็ยิงซ้ำไป ฯ
๏ โก่งนั้นก็กลับคืนมา นางค่อมหารู้ตัวไม่
แม่นยำรวดเร็วว่องไว ยิงได้ดังใจทุกสิ่งอัน
พระพี่น้องชื่นชมโสมนัส ตบพระหัตถ์สำรวลสรวลสันต์
มหาดเล็กเด็กชาทั้งนั้น ต่างเย้ยเยาะหยันเฮฮา ฯ
๏ บัดนั้น ฝ่ายนางกุจจีทาสา
ความอายเป็นพ้นพรรณนา มือฟายนํ้าตาโศกี ฯ
๏ ถึงมาตรกูเป็นค่อมเค้า ก็ข้าเก่านางไกยเกษี
พระรามมาทำดั่งนี้ ชีวีมิตายจะเห็นกัน
ยิ่งคิดยิ่งแค้นแน่นใจ น้ำตาหลั่งไหลตัวสั่น
ลุกจากที่ท้องสนามจันทน์ ก็เดินงกงันเข้ามา ฯ
๏ เมื่อนั้น ทั้งสี่พระโอรสา
ทรงกระสุนยิงหัดมาอัตรา หมายตาหมายกรได้ชำนาญ
รอบรู้วิชาทุกตำรับ ขี่ขับช้างม้ากล้าหาญ
จำเริญวัยใหญ่วัฒนาการ ชนมานนั้นได้สิบสี่ปี
ราชกิจต่างพระเนตรพระกรรณ ทรงธรรม์บิตุเรศเรืองศรี
ถึงเวลาก็พากันจรลี ทั้งสี่ขึ้นเฝ้าพระบิดา ฯ
๏ เมื่อนั้น ท้าวทศรถนาถา
เห็นสี่สมเด็จพระลูกยา เสน่หาดั่งดวงชีวัน
จึ่งมีมธุรสพจนารถ สุดสวาทของพ่อเฉลิมขวัญ
เจ้าจะสืบสุริย์วงศ์พงศ์พันธุ์ เป็นจรรโลงโลกธาตรี
จงไปอยู่ด้วยพระอาจารย์ เรียนวิชาการศรศรี
ทั้งไตรเพทไสยเวทฤทธี ตามประเวณีหน่อกษัตรา ฯ
๏ เมื่อนั้น ทั้งสี่พระโอรสา
ได้ฟังสมเด็จพระบิดา กราบกับบาทาแล้วทูลไป
ซึ่งพระองค์ทรงพระการุญ พระคุณนั้นหาที่สุดไม่
ลูกรักจำนงจงใจ จะใคร่ให้เรืองฤทธี
ว่าแล้วถวายบังคมลา พระบิตุเรศมารดาทั้งสี่
ออกจากอยุธยาธานี จรลีเข้าในพนาวัน ฯ
๏ เดินพลางทางชมรุกขชาติ งอกงามเกลื่อนกลาดหลายหลั่น
โศกไทรสนสักชิงชัน มูกมันประดู่หูกวาง
กระสังรังรักเต็งแต้ว เกล็ดแก้วกันเตราไตรตร่าง
ตะเคียนแคข่อยขานาง ขวิดขวาดปริงปรางประยงค์
กระถินอินจันจำปา ลำดวนกระดังงามหาหงส์
สารภีนมสวรรค์คันทรง กาหลงเลนเตเพกา
พิกุลบุนนาคตูมตาด เหียงหาดพลับพลวงหวายหว้า
นมยวงนางแย้มโยทะกา พะวาพะยอมเฟืองไฟ
ช้องนางช้างน้าวสาวหยุด ชาตบุษย์ขจรหงอนไก่
สี่กษัตริย์ชมเพลินจำเริญใจ จนไปถึงอาศรมพระนักพรต ฯ
๏ เมื่อนั้น ทั้งสองพระมหาดาบส
เหลือบเห็นหน่อท้าวทศรถ จึ่งมีพจนารถถามไป
เป็นไฉนเจ้ามาแต่สี่องค์ รี้พลจัตุรงค์ก็หาไม่
เกิดเหตุเภทพาลประการใด ตานี้สงสัยพันทวี ฯ
๏ เมื่อนั้น จึ่งพระกุมารทั้งสี่
ได้ฟังพระมหามุนี ชุลีกรแล้วแจ้งกิจจา
บัดนี้สมเด็จพระบิตุรงค์ พระองค์โปรดเกล้าเกศา
ให้ข้านี้พี่น้องออกมา อยู่ใต้บาทาพระอาจารย์
เรียนศิลปศาสตร์ไตรเพท ทั้งพระเวทวิทยาให้กล้าหาญ
สำหรับอัครราชกุมาร พระทรงญาณจงได้ปรานี ฯ
๏ เมื่อนั้น พระวสิษฐ์สวามิตรฤๅษี
ได้ฟังชื่นชมยินดี จึ่งมีวาจาตอบไป
ซึ่งจะมาอยู่ด้วยตา สารพัดวิชาจะบอกให้
จงตั้งความเพียรมั่นไว้ ก็จะได้สำเร็จดั่งใจคิด ฯ
๏ เมื่อนั้น พระรามบรมจักรกฤษณ์
กับสามอนุชาร่วมชีวิต อยู่ด้วยนักสิทธ์ในกุฎี
เช้าคํ่าอุตส่าห์นวดฟั้น คั้นหัตถ์บาทาพระฤๅษี
ปูอาสน์กวาดแผ้วผงคลี ทั้งสี่ปรนนิบัติเป็นอัตรา ฯ
๏ เมื่อนั้น สองพระดาบสพรตกล้า
จึ่งบอกไตรเพทวิทยา แก่สี่นัดดาทุกวัน
แล้วเหลาไม้ไผ่เป็นคันศร ให้พระสี่กรรังสรรค์
กับสามอนุชาคนละคัน ลูกนั้นสามเล่มประกับไป
เจ้าจงหัดยิงทั้งสี่หลาน ให้แม่นยำชำนาญจงได้
แล้วแนะลัทธิศิลป์ชัย โดยนัยไสยเวทฤทธี ฯ
๏ เมื่อนั้น สี่กษัตริย์สุริย์วงศ์เรืองศรี
รับศรจากกรพระมุนี อัญชลีแล้วพากันออกไป ฯ
๏ มาถึงที่สุดจงกรม พื้นปราบราบร่มรังใหญ่
จึ่งปักดอกประยงค์เรียงไว้ ไกลได้ถึงสามสิบวา
ต่างองค์ต่างขึ้นธนูศร หมายกรจะยิงบุปผา
ก็พาดสายลั่นไปดั่งจินดา เสียงก้องท้องฟ้าพนาลี ฯ
๏ ลูกศรไปต้องดอกประยงค์ ย่อยยับแหลกลงกับที่
ต่างแผลงต่างต้องทุกที ก็ตบหัตถ์สรวลมี่สำราญใจ ฯ
๏ เมื่อนั้น ทั้งสองพระมหาอาจารย์ใหญ่
เห็นหน่อท้าวทศรถภูวไนย เรียนศิลป์ศรได้ชำนาญ
รู้จบไตรเพทเวทมนตร์ ฤทธิรณปรีชากล้าหาญ
ครั้งนี้อสูรหมู่มาร จะสิ้นปราณด้วยกรพระจักรา
ตรีโลกจะเย็นด้วยพระเดช ดั่งฉัตรแก้วกั้นเกศเกศา
แต่ซึ่งจะปราบพาลา ศิลป์ศรศักดายังไม่มี
จำจะกองกูณฑ์กาลากิจ โดยวิษณุเวทเรืองศรี
ให้ศรเกิดในกลางอัคคี จึ่งจะเรืองฤทธีเกรียงไกร
คิดแล้วจึ่งสองพระอาจารย์ ประกอบการจะชุบศรให้
กำหนดศุภฤกษ์ยามชัย ต่างองค์ออกไปจากกุฎี ฯ
๏ ครั้นถึงซึ่งที่อัพโพกาศ เป็นอาสน์สำหรับพระฤๅษี
จึ่งตั้งกาลากิจพิธี สำรวมอินทรีย์ภาวนา ฯ
๏ ด้วยอำนาจเวทอันเชี่ยวชาญ สุธาธารกำเริบทุกทิศา
ลั่นคึกกึกก้องโกลา เพลิงแรงแสงกล้าดั่งไฟกัลป์ ฯ
๏ เมื่อนั้น ฝ่ายพระอิศวรรังสรรค์
เสด็จเหนืออาสน์พรายพรรณ ในสุวรรณตรีมุขพิมาน
พร้อมฝูงสุรางค์อัปสร จับระบำรำฟ้อนขับขาน
ไม่แสนเกษมสำราญ ให้บันดาลเร่าร้อนฤทัย
จึ่งเล็งทิพเนตรลงมา เห็นสองพระมหาอาจารย์ใหญ่
กองกูณฑ์พิธีกระลาไฟ จะชุบศิลป์ให้พระนารายณ์ ฯ
๏ ควรกูจะประสาทศรสิทธิ์ ให้สัมฤทธิ์อาวุธทั้งหลาย
คิดแล้วเข้าที่สงัดกาย ร่ายเวทสำรวมจิตใจ ฯ
๏ บัดเดี๋ยวเกิดเป็นลูกศร สิบสองเล่มฤทธิรอนจำเพาะให้
กับทั้งศรสิทธิ์ฤทธิไกร ก็โยนไปในกองอัคคี
๏ เมื่อนั้น ทั้งสองพระมหาฤๅษี
เห็นศรพิชัยโมลี เกิดขึ้นที่กลางกาลา
พร้อมสิบสองเล่มเรืองฤทธิ์ มีจิตแสนโสมนัสสา
ก็หยิบออกมาพิจารณา เห็นจารึกอักษรเป็นสำคัญ
มีนามสามราชวรนุช กับพระทรงครุฑรังสรรค์
ศรนี้ฤทธีต่างกัน สำหรับปราบอาธรรม์พาลา
แล้วส่งให้สี่พระกุมาร ว่าศรพระทรงญาณนาถา
จารึกประสาทลงมา อานุภาพเลิศลํ้าธาตรี ฯ
๏ เมื่อนั้น พระสุริย์วงศ์เทวัญทั้งสี่
รับศรจากกรพระมุนี ยินดีดั่งได้โสฬส
กราบลงแล้วกล่าววาจา อันคุณพระมหาดาบส
ใหญ่ยิ่งพระเมรุบรรพต จะกำหนดก็พ้นประมาณใจ
ทั้งไตรโลกาเอามาเทียบ จะเปรียบหนักเสมอก็ไม่ได้
จะขอสนองคุณพระองค์ไป กว่าชีวาลัยจะมรณา ฯ
๏ เมื่อนั้น สองพระดาบสพรตกล้า
ได้ฟังพระราชนัดดา แสนโสมนัสสาพันทวี
ต่างองค์อำนวยอวยชัย จงเรืองฤทธิไกรทั้งสี่
อันศัตรูหมู่ราชไพรี อย่ามีผู้รอต่อกร
ซึ่งเจ้าเรียนไตรเพทวิทยา ก็สมปรารถนาทั้งศิลป์ศร
องค์พระชนนีบิดร ภูธรจะคอยทุกคืนวัน
ตานี้จะเข้าไปส่ง ยังพระบิตุรงค์รังสรรค์
ว่าแล้วทั้งสองพระนักธรรม์ ก็พากันออกจากกุฎี ฯ
๏ ครั้นถึงซึ่งราชนิเวศน์ องค์พระเยาวเรศทั้งสี่
ก็เชิญพระมหาโยคี ขึ้นปราสาทมณีอลงการ ฯ
๏ เมื่อนั้น พระจอมอยุธยาราชฐาน
เห็นสองพระมหาอาจารย์ กับสี่กุมารก็ยินดี
จึ่งบัญชาเชิญพระนักธรรม์ ขึ้นแท่นสุวรรณจำรัสศรี
มัสการบูชาด้วยมาลี แล้วมีพจนารถถามไป
อันสี่พระราชนัดดา ร่ำเรียนวิชาเป็นไฉน
ทั้งการธนูศิลป์ชัย สำเร็จหรือไม่พระนักพรต ฯ
๏ เมื่อนั้น ทั้งสองพระมหาดาบส
ได้ฟังองค์ท้าวทศรถ จึ่งมีพจนารถตอบไป
อันสี่พระราชกุมาร วิชาการสารพัดเรียนได้
รวดเร็วเคล่าคล่องว่องไว ไม่มีใครเปรียบทั้งโลกา
แล้วรูปกองกูณฑ์พิธี ร้อนถึงพระศุลีนาถา
ประสาทศรให้ลงมา ฤทธานุภาพต่างกัน ฯ
๏ เมื่อนั้น ท้าวทศรถรังสรรค์
ฟังสองพระมหานักธรรม์ ดั่งได้ช่อชั้นดุษฎี
สวมสอดกอดองค์พระลูกรัก ดวงจักษุพ่อทั้งสี่
จงลองศรสิทธิฤทธี ในที่ท่ามกลางเสนา
ตามประเวณีราชสุริย์วงศ์ อันทรงสุรภาพแกล้วกล้า
พระเกียรติจะได้เลื่องลือชา ประจักษ์ตาแก่หมู่พลากร ฯ
๏ เมื่อนั้น ทั้งสี่พระองค์ทรงศร
น้อมเศียรรับสั่งพระบิดร พาอันบทจรออกมา ฯ
๏ เมื่อนั้น พระรามสุริย์วงศ์นาถา
ขึ้นศรแผลงไปด้วยฤทธา สะเทือนทั่วมหาบรรพต ฯ
๏ ฟ้าแลบไม่ทันสิ้นแสง ศรสามเล่มแผลงไปได้หมด
พรหมาสตร์ไปชั้นโสฬส เร็วดั่งจักรกรดสุรกานต์
อันอัคนิวาตฤทธิรอน เป็นดวงทินกรฉายฉาน
พลายวาตไปเขาจักรวาล ลงสู่บาดาลแล้วกลับมา ฯ
๏ เมื่อนั้น จึ่งองค์พระพรตกนิษฐา
บังคมสมเด็จพระบิดา ขึ้นศรเงื้อง่าแล้วแผลงไป ฯ
๏ เล่มหนึ่งไปปัญจนที เล่มหนึ่งไปสี่ทวีปใหญ่
เล่มหนึ่งไปหิมวาลัย ศรชัยคืนมาพร้อมกัน ฯ
๏ เมื่อนั้น พระลักษมณ์รุ่งฟ้านราสรรค์
พระกรน้าวศรยืนยัน แผลงสนั่นครั่นครื้นพสุธา ฯ
๏ เล่มหนึ่งไปอัคนิรุทร เล่มหนึ่งเป็นอาวุธแสนห่า
เล่มหนึ่งไปพิภพอสุรา กลับมาทักษิณพระนคร ฯ
๏ เมื่อนั้น องค์พระสัตรุดชาญสมร
ชักศรพาดสายกรายกร สำแดงฤทธิรอนแล้วแผลงไป ฯ
๏ เล่มหนึ่งเป็นพายุพัดมา เล่มหนึ่งเป็นห่าฝนใหญ่
เล่มหนึ่งนั้นเป็นเปลวไฟ แล้วศรชัยกลายกลับเป็นมาลี ฯ
๏ เมื่อนั้น ฝูงเทพเทวาทุกราศี
คนธรรพ์ครุฑาวาสุกรี กษัตราธิบดีทั้งแดนไตร
ได้ยินเสียงกึกก้องกัมปนาท พสุธาอากาศหวาดไหว
บดบังทั้งแสงอโณทัย ตกใจทั่วแคว้นแดนดิน
แต่หมู่เทวัญนั้นแจ้งเหตุ ว่าพระพงศ์เทเวศร์ประลองศิลป์
ก็เริงรื่นชื่นชมถึงพรหมินทร์ ทีนี้อสุรินทร์จะวายปราณ
บ้างโปรยทิพย์บุปผามาลาศ สุคนธาเกลื่อนกลาดหอมหวาน
เยี่ยมแกลแซ่ซ้องสาธุการ ทั่วทุกวิมานเมืองฟ้า ฯ
๏ เมื่อนั้น ท้าวทศรถนาถา
กับสามอัครชายา พระวงศาสนมกำนัล
อีกแสนเสนาพฤตามาตย์ ประชาราษฎร์โยธาพลขันธ์
เห็นสี่กุมาราวิลาวัณย์ ลองศิลป์สนั่นทั้งธาตรี
ต่างคนต่างแสนโสมนัส อวยสวัสดิ์อวยพรอึงมี่
ให้สืบสุริย์วงศ์ทรงธรณี จะได้เป็นที่พึ่งแก่โลกา ฯ
๏ เมื่อนั้น สองพระดาบสพรตกล้า
เห็นสี่สมเด็จพระนัดดา ลองศิลป์สาตราได้ดั่งใจ
มีความชื่นชมยินดี เหมือนโกสีย์เอาแก้วมายื่นให้
ยิ้มพลางอำนวยอวยชัย จงเรืองฤทธิไกรดั่งเพลิงกัลป์
แล้วกล่าวสุนทรวาจา ลาท้าวทศรถรังสรรค์
ลงจากปราสาทสุวรรณ ตรงไปอารัญกุฎี ฯ
๏ มาจะกล่าวบทไป ถึงท้าวไกยเกษเรืองศรี
แจ้งเหตุว่าพระบุตรี ซึ่งอยู่บุรีอยุธยา
มีโอรสราชกุมาร ศิลป์ศรชำนาญแกล้วกล้า
จึ่งคิดถวิลจินดา ตัวกูก็ชราภาพนัก
จะไปขอนัดดามาไว้ ให้ช่วยรักษาอาณาจักร
เกลือกมีศัตรูหมู่ยักษ์ หลานรักจะได้รอนราญ ฯ
๏ คิดแล้วจึ่งสั่งเสนี ผู้มีปรีชาให้แต่งสาร
ขอองค์พระราชกุมาร หลานกูมาไว้ในพารา ฯ
๏ บัดนั้น เสนีผู้มียศถา
ก้มเกล้ารับราชบัญชา ก็ออกมาจากท้องพระโรงคัล ฯ
๏ จึ่งให้อาลักษณ์เขียนสาร ลงในลานทองฉายฉัน
ใส่ในกล่องแก้วแพร้วพรรณ ให้เสนาคนขยันถือไป ฯ
๏ บัดนั้น สามนายผู้มีอัชฌาสัย
รับสารออกจากเวียงชัย รีบไปตามทางพนาวัน ฯ
๏ ครั้นถึงอยุธยาราชฐาน อันโอฬารดั่งดาวดึงส์สวรรค์
เข้าหาเสนาสุมันตัน บรรยายตามเรื่องสารา ฯ
๏ บัดนั้น สุมันตันผู้มียศถา
ได้แจ้งแห่งคำเสนา พากันมาพระโรงรูจี ฯ
๏ ครั้นถึงน้อมเกล้าบังคมทูล นเรนทร์สูรปิ่นภพเรืองศรี
ว่าท้าวไกยเกษธิบดี ภูมีให้ราชสารมา
ทูลพลางทางเปิดกล่องแก้ว แล้วจบเหนือเกล้าเกศา
เชิญแผ่นสุวรรณสารา ออกมาถวายพระทรงธรรม์ ฯ
๏ ราชสารองค์ท้าวไกยเกษ ผู้ผ่านนคเรศมไหศวรรย์
ซึ่งร่วมแผ่นนพคุณเดียวกัน กับเขตขัณฑ์อยุธยาธานี
จำเริญสถาพรอักษรสวัสดิ์ ถึงพระจอมจักรพรรดิเรืองศรี
ผู้ปิ่นโลกาธาตรี ในทวารวดีเวียงชัย
ด้วยกรุงไกยเกษพารา โอรสนัดดานั้นหาไม่
จะขอซึ่งองค์พระพรตไป ไว้สืบสุริย์วงศ์พงศ์พันธุ์
เสนีไพร่ฟ้าอาณาเขต จะได้พึ่งพระเดชหลานขวัญ
ดั่งฉัตรแก้วบังแสงสุริยัน เป็นมหาจรรโลงพระนคร ฯ
๏ เมื่อนั้น ท้าวทศรถชาญสมร
ฟังสารสวัสดิ์สถาวร ภูธรชื่นชมยินดี
จึ่งมีพจนารถตรัสไป ว่าพระอัยกาเรืองศรี
จะขอหลานไปไว้ในธานี เรานี้ก็จะให้ดั่งจินดา
ตรัสแล้วเสด็จจากอาสน์ งามวิลาสดั่งเทพเลขา
กรายกรนวยนาดยาตรา เข้ามหาปราสาทพรายพรรณ ฯ
๏ ลดองค์ลงเหนือบัลลังก์รัตน์ พร้อมกษัตริย์สุริย์วงศ์รังสรรค์
ทั้งฝูงพระสนมกำนัล เฟี้ยมเฝ้าทรงธรรม์กลาดไป
จึ่งตรัสบอกนางไกยเกษี เจ้าพี่ผู้ยอดพิสมัย
พระบิตุรงค์ขององค์อรไท ภูวไนยให้มีสารมา
ขอโอรสเจ้าเยาวเรศ ไปไว้ต่างเนตรซ้ายขวา
มิให้ก็จะเคืองวิญญาณ์ พระผู้ผ่านฟ้าธาตรี ฯ
๏ เมื่อนั้น โฉมนวลนางไกยเกษี
ได้ฟังบัญชาพระสามี ยอกรชุลีแล้วทูลไป
อันพระบิตุรงค์ทรงยศ โอรสนัดดาก็หาไม่
ซึ่งจะให้ลูกรักดั่งดวงใจ ไปอยู่ด้วยองค์พระอัยกา
ทั้งนี้สุดแต่พระทรงเดช จะเมตตาโปรดเกศเกศา
ตัวข้าผู้รองบาทา ไม่ขัดบัญชาพระภูมี ฯ
๏ เมื่อนั้น ท้าวทศรถเรืองศรี
ได้ฟังอัครราชเทวี ดั่งวารีทิพย์มาเจือใจ
จึ่งบัญชาตรัสแก่พระพรต ผู้โอรสร่วมจิตพิสมัย
บัดนี้ตาเจ้าจะขอไป ให้สืบสุริย์วงศ์พงศ์พันธุ์
ควรที่จะสนองรองบาท พระอัยกาธิราชรังสรรค์
เป็นตาเป็นใจพระทรงธรรม์ ในเขตขัณฑ์ไกยเกษพระนคร ฯ
๏ เมื่อนั้น พระพรตสุริย์วงศ์ทรงศร
ได้ฟังสมเด็จพระบิดร ชุลีกรสนองพระวาที
ซึ่งพระองค์จะโปรดให้ไป ลูกมิใคร่ไกลบาทบทศรี
จะจากสามสมเด็จพระชนนี ทั้งพระจักรีพี่ยา
กับองค์พระลักษมณ์พระสัตรุด ผู้เป็นวรนุชเสน่หา
พระบิตุรงค์จงทรงพระเมตตา สุดปัญญาที่จะจากกัน ฯ
๏ เมื่อนั้น ฝ่ายพระบิตุเรศรังสรรค์
ฟังโอรสร่ำรำพัน รับขวัญแล้วตรัสตอบไป
เจ้าผู้ดวงเนตรดวงชีวี พ่อว่าดั่งนี้หาควรไม่
ด้วยฝูงเทวาสุราลัย เชิญให้ร่วมไวกูณฑ์มา
สำหรับจะช่วยปราบยุค ฤๅทนทุกข์ที่จะจากวงศา
อันพระสัตรุดอนุชา แก้วตาจงไปด้วยกัน
ฝ่ายว่าพระลักษมณ์สุริย์วงศ์ กับองค์พระรามรังสรรค์
จะรักษานิเวศน์วังจันทน์ ต่างกรรณต่างเนตรพระบิดา ฯ
๏ เมื่อนั้น พระพรตสุริย์วงศ์นาถา
ทั้งพระสัตรุดอนุชา ฟังพระวาจาก็จนใจ
ดั่งเหล็กเพชรลิขิตสุพรรณบัฏ จะขัดพจมานก็ไม่ได้
ชุลีกรกราบทูลสนองไป ลูกมิให้เคืองพระภูมี
ว่าแล้วประณตบทบงสุ์ ลาองค์พระบิตุเรศเรืองศรี
กับสามสมเด็จพระชนนี เชษฐาธิบดีรามา
พระสัตรุดก็ลาพระลักษมณ์ ต่างรักต่างโทมนัสสา
ต่างองค์ต่างฟายน้ำตา อาลัยมิใคร่จะจากกัน ฯ
๏ ครั้นค่อยสร่างกำสรด พระพรตพระสัตรุดรังสรรค์
ก็เสด็จย่างเยื้องจรจรัล มาปราสาทสุวรรณอำไพ ฯ
๏ จึ่งสั่งสี่พี่เลี้ยงซ้ายขวา ผู้มีปัญญาอัชฌาสัย
ให้เตรียมม้ารถคชไกร จะยกไปไกยเกษบุรี ฯ
๏ บัดนั้น จึ่งพระพี่เลี้ยงทั้งสี่
ก้มเกล้ารับสั่งด้วยยินดี ถวายอัญชุลีแล้วออกมา ฯ
๏ จัดกระบวนหน้าหลังตามตำแหน่ง โยธาม้าแซงซ้ายขวา
ปลายเชือกกรกุมปืนยา ใส่เสื้อสีฟ้าหมวกดำ
ถัดนั้นใส่เสื้อเขียวขาบ หมวกแดงขัดดาบด้ามคร่ำ
ถัดมาเสื้อสีการะกำ ใส่หมวกดอกคำทวนทอง
ถัดมาใส่เสื้อสีหมอก หมวกเขียวกุมหอกเป็นทิวท่อง
เตรียมทั้งรถทรงรถรอง ทุกกองคอยเสด็จยาตรา ฯ
๏ เมื่อนั้น ทั้งสองสุริย์วงศ์นาถา
ครั้นรุ่งรางสร่างแสงสุริยา เสด็จมาโสรจสรงสาคร ฯ
๏ เข้าที่ชำระสระสนาน ทรงสุคนธ์ธารทิพย์เกสร
ต่างสอดสนับเพลาเชิงงอน อุทุมพรภูษาท้องพัน
ชายแครงสุริกานต์ก้านขด ชายไหวมรกตทับทิมคั่น
ฉลององค์พื้นตาดต่างกัน สังวาลวัลย์ตาบทิศทับทรวง
พาหุรัดทองกรมังกรกลาย ธำมรงค์เพชรพรายโชติช่วง
ทรงมงกุฎแก้วดอกไม้พวง ห้อยห่วงกุณฑลกรรเจียกจร
ขัดพระแสงขรรค์ฤทธิรงค์ แล้วทรงสะพักธนูศร
งามเพียงสุริยันจันทร กรายกรขึ้นรถสุพรรณพราย ฯ
๏ รถเอยรถเนาวรัตน์ แสงตรัสตรัสต้องพระสุริย์ฉาย
แอกอ่อนอ่อนชดธงชาย คล้ายคล้ายดุมวงวงเวียน
แปรกบังบังใบประดับแก้ว แพร้วแพร้วด้วยนาคเจ็ดเศียร
โตกตั้งบัลลังก์แก้วแก้ววิเชียร เทียมม้าม้าเขียนไม่เทียมทัด
สารถีขี่ขับขับทะยาน ธงฉานปลิวปลายปลายสะบัด
เครื่องสูงเรียงรายรายรัตน์ โยธาอึงอัดอัดไป
ปี่กลองฆ้องขานขานเสียง สำเนียงก้องก้องเพียงแผ่นดินไหว
รีบเร่งเร่งหมู่พลไกร เข้าในในแนวพนาลี ฯ
๏ เดินทางตามหว่างสีขเรศ ข้ามเขตห้วยธารคีรีศรี
เห็นฝูงมฤคามฤคี พระตรัสชี้บอกองค์อนุชา
นั้นหมู่ละมั่งกวางทราย ช้างพลายพาพวกออกจากป่า
ลูกน้อยแนบข้างมารดา บ้างกินหญ้าเย่อชักหักพง
โคแดงแข่งหน้ากระบือเปลี่ยว กระทิงเที่ยวขวิดดินกินป่ง
พลางชมนกไม้ที่ในดง ฝูงหงส์โหยหาคณานาง
โนรีเรียงเคล้าบนเขาสูง มยุราพาฝูงฟ้อนหาง
สาลิกาเจรจาอยู่ริมทาง นกลางเลียบไม้อยู่ตามกัน
พญาลอล้อเล่นเป็นหมู่ นกเขาเคียงคู่คูขัน
ชมพลางเร่งพลจรจรัล สิบห้าวันก็ถึงพารา ฯ
๏ บัดนั้น หญิงชายชาวเมืองล้วนหน้า
ครั้นรู้ว่าองค์พระนัดดา เสด็จมาถึงราชธานี
ต่างคนมีใจเกษมสันต์ บอกกันเอิกเกริกอึงมี่
ลูกค้าวาณิชกฎุมพี จีนจามพราหมณ์ชีทั้งเวียงชัย
บางคนอุ้มลูกจูงหลาน วิ่งพล่านตามท้องถนนใหญ่
แก่เฒ่าก็ถือไม้เท้าไป ที่เดินไม่ได้ก็ถัดมา ฯ
๏ ยัดเยียดเบียดเสียดกันสับสน ตามแนวถนนซ้ายขวา
เห็นสองพระราชกุมารา ทรงรถรัตนาอลงกรณ์
นรลักษณ์พักตราวิลาวัณย์ ผิวพรรณโอภาสประภัสสร
งามดั่งสุริยันกับจันทร อันเขจรในพื้นนภาลัย
บ้างโปรยปรายบุปผามาลาศ เกลื่อนกลาดตามท้องถนนใหญ่
แซ่ซ้องอำนวยอวยชัย อื้ออึงคะนึงไปทั้งธานี ฯ
๏ เมื่อนั้น สองพระองค์ทรงสวัสดิ์รัศมี
ประทับรถกับเกยมณี จรลีขึ้นเฝ้าพระอัยกา ฯ
๏ ต่างองค์น้อมเศียรอภิวาทน์ แทบบาทยุคลซ้ายขวา
ท่ามกลางเสนีมาตยา ในมหาปราสาทพรายพรรณ ฯ
๏ เมื่อนั้น ท้าวไกยเกษรังสรรค์
เห็นสองนัดดาวิลาวัณย์ ผิวพรรณเลิศลํ้าอำไพ
พิศพระสัตรุดอนุชา พักตราดั่งดวงแขไข
จำเริญรักในราชฤทัย กอดไว้แล้วมีโองการ
อันองค์สมเด็จพระบิตุเรศ ปิ่นเกศอยุธยาราชฐาน
เสวยแสนสมบัติอันโอฬาร ผ่านฟ้ายังค่อยสถาวร ฯ
๏ เมื่อนั้น พระพรตสุริย์วงศ์ทรงศร
ได้ฟังโองการอันสุนทร ชุลีกรแล้วทูลสนองไป
อันซึ่งสมเด็จพระบิดา ทุกข์โศกโรคานั้นหาไม่
แจ้งสารพระทรงภพไตร ภูวไนยชื่นชมยินดี
โปรดให้หลานรักทั้งสอง มารองใต้เบื้องบทศรี
องค์พระอัยกาธิบดี ไปกว่าชีวีจะมรณา ฯ
๏ เมื่อนั้น ท้าวไกยเกษนาถา
ได้ฟังพระราชนัดดา ดั่งอมฤตฟ้ายาใจ
เพราะเสียงเพราะรสวาที ไม่มีสิ่งที่จะเปรียบได้
ปรีชาเคล่าคล่องว่องไว สมในสุริย์วงศ์เทวัญ
จูบพักตร์ทั้งสองพระเยาวเรศ เจ้าดวงนัยน์เนตรเฉลิมขวัญ
อัยกาไร้วงศ์พงศ์พันธุ์ จะปกป้องครองขัณฑเสมา
พ่อจงทรงฤทธิอำนาจ เป็นที่พึ่งแก่ญาติวงศา
ประชาราษฎร์อำมาตย์โยธา จะได้เป็นผาสุกสืบไป
ตรัสแล้วจึ่งให้ประทาน แสนสนมบริวารน้อยใหญ่
ทั้งปราสาทแก้วแววไว โยธาข้าใช้ครบครัน ฯ
๏ เมื่อนั้น พระพรตพระสัตรุดรังสรรค์
บังคมก้มเกล้าอภิวันท์ ก็พากันไปปราสาทรัตนา ฯ
๏ ทั้งสองพระองค์ทรงสวัสดิ์ เสวยสมบัติบรมสุขา
อยู่ด้วยสมเด็จพระอัยกา ในมหาไกยเกษเวียงชัย
เย็นเช้าเข้าเฝ้าเป็นนิจ ราชกิจอุตส่าห์เอาใจใส่
ต่างพระเนตรพระกรรณภูวไนย ตั้งใจบริรักษ์สถาวร
บำรุงเสนาพฤฒามาตย์ ประชาราษฎร์เป็นสุขสโมสร
ปราศจากภยันต์นิรันดร พระนครเกษมเปรมปรีดิ์ ฯ
๏ เมื่อนั้น ฝ่ายท้าวทศพักตร์ยักษี
ครอบครองไพร่ฟ้าประชาชี เป็นปิ่นโมลีลงกา
ให้คิดอิ่มเอิบกำเริบฤทธิ์ ด้วยใจทุจริตอิจฉา
บัดนี้นักสิทธ์วิทยา ล้วนมีวิชากระลาไฟ
เหาะเหินเดินโดยอัมพร จะชุบศิลป์ศรก็ย่อมได้
จะมีสานุศิษย์ฤทธิไกร นานไปจะเป็นไพรี
อย่าเลยกูจะให้ทำลาย อันตรายพรตกรรมพระฤๅษี
ให้เสียการกิจพิธี ซึ่งมีอุตส่าห์ตบะญาณ ฯ
๏ คิดแล้วผินพักตร์มาบัญชา สั่งนางกากนาใจหาญ
ท่านจงพาพวกบริวาร ไปเที่ยวจังทานพระมุนี
ให้เสียกิจกรรมจำเริญพรต ทุกอาศรมบทพระฤๅษี
เจ็ดวันชวนกันไปโฉบตี อย่าให้มีสุขสถาพร ฯ
๏ บัดนั้น นางกากนาชาญสมร
รับสั่งท้าวยี่สิบกร บทจรออกจากท้องพระโรงคัล ฯ
๏ จึ่งเรียกฝูงนางบริวาร อันกล้าหาญฤทธิแรงแข็งขัน
เกลื่อนกลาดพื้นพงศ์กุมภัณฑ์ พร้อมกันนิมิตเป็นกา ฯ
๏ ครั้นเสร็จจำแลงแปลงตน บินทะยานขึ้นบนเวหา
เสียงปีกกึกก้องโกลา ดั่งว่าอากาศจะทำลาย ฯ
๏ มาถึงซึ่งอาศรมบท แห่งพระนักพรตทั้งหลาย
บินว่อนร่อนร้องวุ่นวาย ตาหมายฉาบโฉบลงมา
เย่อแย่งหลังคาอาศรม หักถล่มดั่งต้องพายุกล้า
ไล่ขยิกจิกตีพระสิทธา ฉวยเฉี่ยวชฎาวุ่นไป ฯ
๏ เมื่อนั้น ฤๅษีโยคีน้อยใหญ่
เห็นกากนาบังอาจใจ โฉบไล่จิกตีจุลาจล
ต่างองค์ตระหนกอกสั่น วิ่งพะปะกันสับสน
ตื่นแตกแยกไปทุกตำบล อลวนไม่เป็นสมประดี ฯ
๏ บัดนั้น นางกากนาสูรยักษี
ครั้นเห็นคณะพระโยคี แตกหนีจากบรรณศาลา
ต่างตนรนร้องก้องกึก ครึกครั่นสนั่นไปทั้งป่า
แล้วพากันบินขึ้นเมฆา กลับไปลงกาเวียงชัย ฯ
๏ เมื่อนั้น ฝ่ายพระมุนีน้อยใหญ่
ครั้นเห็นฝูงกากลับไป ก็ออกจากพุ่มไพรพนาลี
จึ่งประชุมพร้อมกันปรึกษา จะตั้งพรตจรรยาอยู่ที่นี่
หมู่กากนาอสุรี เห็นจะมายํ่ายีเป็นนิจ
จำจะแจ้งเหตุเภทภัย แก่ท่านไทผู้ชื่อพระวสิษฐ์
กับพระมหาสวามิตร คิดแล้วก็พากันรีบมา ฯ
๏ ครั้นถึงสององค์พระอาจารย์ ยอกรมัสการเหนือเกศา
บอกว่ามีกาอสุรา เย่อแย่งศาลาวุ่นไป
เจ็ดวันมันมาจลาจล สุดทนสุดที่จะกลั้นได้
พระอาจารย์จงช่วยดับภัย อย่าให้อสุรามายายี ฯ
๏ เมื่อนั้น พระวสิษฐ์สวามิตรฤๅษี
ได้ฟังคณะพระโยคี มีจิตคิดอัศจรรย์ใจ
เอะเหตุไฉนกากนา จึ่งมายํ่ายีฉะนี้ได้
แต่ก่อนบห่อนจะมีภัย ที่ในบริเวณพนาวัน
ชะรอยอสูรหมู่มาร มาแกล้งจังทานด้วยโมหันธ์
ถึงยุคจะสิ้นโคตรมัน เราจะพากันรีบจร
เข้าไปกรุงศรีอยุธยา หาท้าวทศรถชาญสมร
ขอองค์พระรามฤทธิรอน มาทรงศรสังหารอสุรี
ว่าแล้วจึ่งองค์พระวสิษฐ์ กับพระสวามิตรฤๅษี
ก็นำบริวารโยคี ไปยังธานีอยุธยา ฯ
๏ ครั้นถึงนิเวศน์วังสถาน สองพระอาจารย์ฌานกล้า
กับพวกคณะพระสิทธา ก็พากันเข้ายังพระโรงคัล ฯ
๏ เมื่อนั้น ท้าวทศรถรังสรรค์
ครั้นเห็นจึ่งเชิญพระนักธรรม์ ให้นั่งอาสน์สุวรรณรูจี
นบนิ้วถวายอภิวาทน์ ภูวนาถตรัสถามพระฤๅษี
ซึ่งพาคณะพระโยคี มานี้จะประสงค์สิ่งใด ฯ
๏ เมื่อนั้น สองพระมหาอาจารย์ใหญ่
ต่างองค์ถวายพระพรไป บัดนี้มีภัยพาลา
เพราะด้วยฝูงกากนามาร มันจังทานดาบสที่ในป่า
ไม่เป็นสวดมนตร์ภาวนา รูปจึ่งเข้ามาทั้งนี้
จะขอพระรามพระลักษมณ์ ไปมล้างอสุราศักดิ์ยักษี
ดับเข็ญให้เย็นโยคี ภูมีจงทรงพระเมตตา ฯ
๏ เมื่อนั้น ท้าวทศรถนาถา
ได้ฟังพระมหาสิทธา จึ่งมีบัญชาตอบไป
อันสองกุมารนี้เยาว์นัก เห็นจะปราบยักษ์นั้นไม่ได้
ตัวโยมจะออกไปชิงชัย ฆ่าเสียให้ม้วยชีวี ฯ
๏ เมื่อนั้น พระวสิษฐ์สวามิตรฤๅษี
ได้ฟังจึ่งตอบวาที ไฉนว่าดั่งนี้พระผ่านฟ้า
เมื่อพระนารายณ์อวตาร ลงมาสังหารยักษา
ซึ่งพระองค์ผู้ทรงศักดา จะออกเข่นฆ่านั้นผิดไป
อันว่าพระลักษมณ์พระราเมศ ทรงศักดาเดชแผ่นดินไหว
ถึงเท่านี้ก็มีฤทธิไกร ดั่งหนึ่งกองไฟบรรลัยกัลป์ ฯ
๏ เมื่อนั้น ท้าวทศรถรังสรรค์
ได้ฟังเห็นชอบระบอบบรรพ์ ทรงธรรม์จึ่งมีวาจา
ซึ่งพระองค์จะพาสองหลาน ออกไปสังหารยักษา
ก็ต้องความตามไวกูณฐ์มา สุดแต่พระมหามุนี
ตรัสแล้วจึ่งมีพจนารถ สั่งพระเยาวราชทั้งสองศรี
เจ้าจงไปมล้างอสุรี ที่ในอาศรมพระนักพรต
ด้วยศรศักดาวราฤทธิ์ ให้สุดสิ้นชีวิตทั้งหมด
องค์พระมุนีผู้มียศ จะได้จำเริญพรตภาวนา ฯ
๏ เมื่อนั้น ทั้งสองสุริย์วงศ์นาถา
ได้ฟังพระราชบัญชา กราบกับบาทาแล้วทูลไป
ซึ่งพระองค์จะให้ปราบยักษี ที่มันทรลักษณ์หยาบใหญ่
ก็สมดั่งจิตลูกคิดไว้ ดีใจเป็นพ้นพันทวี ฯ
๏ เมื่อนั้น ท้าวทศรถเรืองศรี
ทั้งสามสมเด็จชนนี ได้ฟังวาทีพระลูกรัก
รับขวัญทั้งสองสุริย์วงศ์ ต่างองค์โอบอุ้มขึ้นใส่ตัก
ยอกรลูบหลังแล้วจูบพักตร์ พ่อจักไปปราบอสุรา
จงมีชัยแก่หมู่ปัจจามิตร ด้วยศรสิทธิ์ของเจ้าอันแกล้วกล้า
ให้ปรากฏยศไว้ในโลกา แก้วตาจงไปสถาวร ฯ
๏ เมื่อนั้น สองพระกุมารชาญสมร
นบนิ้วดุษฎีชุลีกร รับพรพระชนกชนนี
กราบลงแทบเบื้องบทรัตน์ ลาองค์กษัตริย์ทั้งสี่
ต่างจับศรสิทธิ์ฤทธี งามสง่ายิ่งตรีโลกา ฯ
๏ เมื่อนั้น สองพระดาบสพรตกล้า
กับทั้งคณะพระสิทธา สมดั่งจินดาก็ยินดี
จึ่งลาพระองค์ทรงเดช พาพระเยาวเรศทั้งสองศรี
ลงจากปราสาทมณี ไปยังกุฎีพระนักธรรม์ ฯ
๏ บัดนั้น ฝ่ายนางกากนาโมหันธ์
ครั้นถ้วนกำหนดเจ็ดวัน ก็ชวนกันจำแลงแปลงกาย ฯ
๏ กลับกลายเป็นกาตัวหาญ พาพวกบริวารทั้งหลาย
บินขึ้นยังพื้นโพยมพราย หมายไปศาลาพระมุนี ฯ
๏ เมื่อนั้น ฝ่ายคณะพระมหาฤๅษี
เคยขยาดฤทธาอสุรี ได้ยินเสียงมี่ก็ตกใจ
ต่างกลัวตัวสั่นขวัญหาย วิ่งกระจัดพลัดพรายไม่อยู่ได้
บ้างฉุดยุดลากกันวุ่นไป บ้างหนีเข้าในพนาวัน ฯ
๏ เมื่อนั้น ทั้งสองสุริย์วงศ์รังสรรค์
เห็นหมู่คณะพระนักธรรม์ พากันวิ่งวุ่นอึงมา
ต่างจับพระแสงศรทรง อาจองดั่งพระกาลหาญกล้า
กวัดแกว่งสำแดงฤทธา ออกจากศาลาทันที ฯ
๏ แลเห็นฝูงกากนามาร มาไล่รุกรานพระฤๅษี
คิ้วตานั้นเป็นอสุรี พระจักรีขึ้นศรแผลงไป ฯ
๏ เสียงสนั่นครั่นครื้นโพยมหน ต้องพลตายยับไม่นับได้
พระลักษมณ์แผลงซ้ำเป็นเปลวไฟ ไล่ล้างจนสิ้นพลกา ฯ
๏ บัดนั้น นางกากนาสูรยักษา
เหลือบแลเห็นสองกุมารา ฆ่าพวกพลกาวายปราณ
กริ้วโกรธพิโรธตาแดง กางปีกบังแสงสุริย์ฉาน
แผดร้องก้องสนั่นหิมพานต์ เหวยสองกุมารเท่าแมงใย
เหตุใดใช่การมาราญรอน นามกรสุริย์วงศ์ตำแหน่งไหน
จึ่งทำอาจองทะนงใจ ไม่กลัวฤทธิไกรอสุรี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังจึ่งตอบวาที กูนี้มีนามรามา
น้องเรานั้นชื่อเจ้าลักษมณ์ เรืองฤทธิ์สิทธิศักดิ์แกล้วกล้า
อันพระบิตุรงค์ทรงศักดา ผ่านกรุงอยุธยาธานี
ตัวเอ็งอาสัตย์แสนร้าย มาทำลายพรตกรรมพระฤๅษี
กูจึ่งจะล้างชีวี มึงนี้ให้สิ้นสุดปราณ ฯ
๏ บัดนั้น นางกากนาสูรใจหาญ
ได้ฟังกริ้วโกรธดั่งเพลิงกาฬ แผดเสียงสะท้านทั้งไพรวัน
เหม่เหม่เด็กน้อยอหังการ์ กูจะผลาญชีวาให้อาสัญ
ว่าพลางถาโถมเข้าโรมรัน โฉบเฉี่ยวพัลวันเป็นโกลี ฯ
๏ เมื่อนั้น สองพระองค์ทรงสวัสดิ์รัศมี
ต่างแกว่งศรสิทธิ์ฤทธี ไล่ฟาดไล่ตีอสุรินทร์ ฯ
๏ ต้องปีกหลีกเลี่ยงเวียนวง ฝ่ายพระภุชพงศ์ก็ขึ้นศิลป์
ผาดแผลงถูกอกตกดิน สิ้นชีพเป็นยักขินีไป ฯ
๏ เมื่อนั้น พระมหาดาบสน้อยใหญ่
เห็นกากนาบรรลัย ตกลงยังในสุธาธาร
ด้วยศรพระลักษมณ์พระจักรา ก็ปรีดาตบหัตถ์ฉาดฉาน
อวยชัยให้พรพระกุมาร แล้วพาหลานกลับเข้ากุฎี ฯ
๏ บัดนั้น พลกากนาสูรยักษี
เหลืออยู่ไม่สิ้นชีวี เร้นหนีซอกซอนเวียนวน
ตัวขาดบาดเจ็บเลือดไหล เล็ดลอดบินไปในเวหน
ปิ้มว่าจะตายวายชนม์ ต่างคนรีบข้ามไปลงกา ฯ
๏ ครั้นถึงประณตบทบงสุ์ ทูลองค์สวาหุยักษา
ทั้งพญามารีศอสุรา ว่าพระมารดาเสด็จไป
ฉาบอาศรมบทนักสิทธ์ อันสถิตอยู่ในป่าใหญ่
พบสองกุมารชาญชัย สุริย์วงศ์พงศ์ไหนมิได้รู้
ไม่มีโยธาพลากร มือถือศิลป์ศรทั้งคู่
แกล้วกล้าเรืองฤทธิ์ดั่งพิษงู มาอยู่อาศรมพระนักธรรม์
ศักดาสามารถอาจหาญ ฆ่ากากนามารอาสัญ
ทั้งองค์พระชนนีนั้น ก็สุดสิ้นชีวันด้วยฤทธา ฯ
๏ เมื่อนั้น สวาหุมารีศยักษา
ได้แจ้งแห่งคำกากนา ว่าพระมารดาวายชนม์
สองยักษ์พิโรธโกรธเกรี้ยว ขบเขี้ยวกระทืบบาทกุลาหล
แผดผาดสีหนาทอึงอล เหม่มนุษย์สองคนอหังการ
เป็นลูกเต้าเผ่าพันธุ์ผู้ใด จึ่งอาจใจฮึกฮักหักหาญ
ไม่เกรงสุริย์วงศ์พงศ์มาร จะผลาญให้เป็นภัสม์ธุลีกัลป์
ว่าพลางทางฉวยคทาวุธ กวัดแกว่งอุตลุดดั่งจักรผัน
เรียกรถเรียกพลกุมภัณฑ์ อื้ออึงสนั่นเป็นโลกา ฯ
๏ บัดนั้น ฝ่ายหมู่อสุรศักดิ์ยักษา
ครั้นได้ยินเสียงอสุรา ต่างฉวยสาตราคทาธร
ดาบดั้งโล่เขนปืนไฟ ง้าวทวนหน้าไม้ธนูศร
กล้องสลัดแหลนซัดโตมร กุญชรม้ารถครบครัน
ต่างแกว่งอาวุธเป็นโกลา พสุธาอากาศหวาดหวั่น
พลมารแยกเขี้ยวเคี้ยวฟัน เร่งกันมาคอยอสุรี ฯ
๏ เมื่อนั้น สวาหุมารีศยักษี
โจนจากอาสน์แก้วรูจี มาขึ้นรถมณีอลงการ์ ฯ
๏ รถเอยสองรถเพชร สีเตร็จแสงตรัสพระเวหา
เทียมสินธพสี่พันมา เมฆามืดดั่งพลมาร
เหล่ากากล้วนกองคะนองศึก แห่คู่โห่คึกฉาวฉาน
โลกาลั่นก้องจักรวาล ดินสะท้านดั่งสะเทือนจลาจล
เหล่ามารหลายหมู่ทำฤทธิ์ ทุกทิศมืดทั่วมัวฝน
กวัดดั้งแกว่งดาบอลวน มาตรประจัญหมายประจญไพรี
สิงขรสาครกัมปนาท โลกธาตุสั่นทั่วทุกราศี
รีบม้าเร่งมารโยธี ลอยรี่เลื่อนราชรถมา ฯ
๏ ครั้นถึงอาศรมพระนักสิทธ์ สองยักษ์ผู้มีฤทธิ์แกล้วกล้า
เห็นศพพระราชมารดา กับหมู่กากนาบรรลัย
ชลเนตรคลอเนตรตัวสั่น กระทืบบาทสนั่นหวั่นไหว
เรียกเร่งพหลพลไกร ให้ล้อมอาศรมพระมุนี ฯ
๏ เมื่อนั้น ฝ่ายคณะพระมหาฤๅษี
ครั้นเห็นพวกพลอสุรี ตกใจอึงมี่วุ่นวาย
วิ่งเข้ากอดสองพระทรงฤทธิ์ พระนักสิทธ์ตัวสั่นขวัญหาย
จงช่วยรูปด้วยอย่าให้ตาย บ้างตะเกียกตะกายทั้งศาลา ฯ
๏ เมื่อนั้น สองพระกุมารแกล้วกล้า
ยิ้มแล้วจึ่งกล่าววาจา พระอาจารย์อย่ากลัวกุมภัณฑ์
ถึงโกฏิแสนแน่นมาทั้งจักรวาล หลานรักจะฆ่าให้อาสัญ
ว่าแล้วกรายกรจรจรัล ออกจากพระบรรณศาลา ฯ
๏ เมื่อนั้น มารีศสวาหุยักษา
เห็นสองกุมารออกมา ก็สั่งโยธาให้โจมตี ฯ
๏ บัดนั้น จึ่งหมู่อสุรศักดิ์ยักษี
รับสั่งพญาอสุรี ก็สำแดงฤทธีอันพิลึก
ต่างแกว่งหอกง้าวทวนกระบอง เผ่นโผนโจนร้องก้องกึก
ขบเขี้ยวเคี้ยวฟันครั่นครึก ขับกันโห่ฮึกเข้ารอนราญ ฯ
๏ เมื่อนั้น พระจักรีผู้ปรีชาหาญ
กับพระอนุชาชัยชาญ เห็นหมู่มารบุกรุกเข้ามา
สององค์กวัดแกว่งพระแสงศร สำแดงฤทธิรอนแกล้วกล้า
เข้าไล่ตีพลอสุรา ด้วยกำลังศักดาว่องไว ฯ
๏ บัดนั้น ฝ่ายพวกพลมารน้อยใหญ่
หมายมาดพิฆาตให้บรรลัย กรูกันเข้าไล่อลวน ฯ
๏ ยิงแย้งแทงฟันอุตลุด พุ่งซัดอาวุธดั่งห่าฝน
ลางมารขบเขี้ยวคำรน เข้าประจญไม่คิดชีวา ฯ
๏ เมื่อนั้น สองพระกุมารหาญกล้า
ต่างแกว่งศรสิทธิ์ฤทธา เข้าไล่เข่นฆ่ากุมภัณฑ์ ฯ
๏ หวดซ้ายป่ายขวาวุ่นไป ว่องไวรวดเร็วดั่งจักรผัน
พลมารตายยับทับกัน ด้วยศักดาอันราวี ฯ
๏ เมื่อนั้น สวาหุมารีศยักษี
แลเห็นพวกพลอสุรี สุดสิ้นชีวีวายปราณ
ต่างตนกวัดแกว่งอาวุธ สำแดงฤทธิรุทรกำลังหาญ
เร่งให้โลทันขุนมาร ขับรถทะยานเข้าไป ฯ
๏ เสียงกงกึกก้องกัมปนาท พสุธาอากาศก็หวาดไหว
สวาหุเข้าต่อฤทธิไกร ชิงชัยด้วยองค์พระสี่กร
มารีศนั้นเข้ารณรงค์ ด้วยองค์พระลักษมณ์ทรงศร
กวัดแกว่งเงื้อง่าคทาธร หมายใจราญรอนพระทรงฤทธิ์ ฯ
๏ เมื่อนั้น องค์พระหริรักษ์จักรกฤษณ์
กับพระอนุชาคู่ชีวิต ต่างชักศรสิทธิ์แผลงไป ฯ
๏ สำเนียงเพียงลมประลัยกัลป์ โลกธาตุเลื่อนลั่นหวั่นไหว
ศรสองพระกุมารชาญชัย ไปต้องสองรถอสุรี ฯ
๏ พาชีสี่พันก็วินาศ หัวขาดทั้งนายสารถี
เรือนรถแหลกลงเป็นผงคลี ด้วยฤทธีอันมหิมา ฯ
๏ เมื่อนั้น สวาหุมารีศยักษา
สิ้นรถสิ้นพลโยธา อสุรากริ้วโกรธดั่งไฟกัลป์
ต่างตนต่างทำสีหนาท กระทืบบาทสำเนียงดั่งฟ้าลั่น
ร้องตวาดกราดเกรี้ยวเคี้ยวฟัน กุมภัณฑ์โลดโผนเข้าต่อกร ฯ
๏ สวาหุนั้นเข้าโจมจับ กับพระหริวงศ์ทรงศร
มารีศเข้าต่อฤทธิรอน ด้วยน้องพระสี่กรผู้ศักดา ฯ
๏ เมื่อนั้น พระรามสุริย์วงศ์นาถา
กับองค์พระศรีอนุชา สองราโจมจับกุมภัณฑ์ ฯ
๏ ต่างองค์ขึ้นเหยียบบ่ายักษ์ กลอกกลับดั่งจักรพัดผัน
สี่หาญสี่กล้าไม่ลดกัน ต่างฟาดต่างฟันประจัญตี ฯ
๏ เมื่อนั้น สวาหุมารีศยักษี
บุกบันรานรุกคลุกคลี ถ้อยทีประหารราญรอน
สวาหุตีด้วยคทาวุธ พระทรงภุชปัดกันด้วยคันศร
มารีศหวดด้วยคทาธร พระลักษมณ์ปัดกรขุนมาร ฯ
๏ เมื่อนั้น พระจักรีผู้ปรีชาหาญ
กับพระอนุชาชัยชาญ รอนราญบุกบันประจัญตี
พระนารายณ์ก็ฟาดด้วยศรทรง ถูกองค์สวาหุยักษี
พระลักษมณ์หวดมารีศอสุรี กระเด็นไปจากที่พร้อมกัน ฯ
๏ พระสี่กรจับศรพาดสาย เยื้องกรายเหลือบแลแปรผัน
แผลงต้องสวาหุกุมภัณฑ์ ก็ม้วยชีวันด้วยฤทธา ฯ
๏ เมื่อนั้น ฝ่ายว่ามารีศยักษา
ครั้นสวาหุมรณา เห็นพระรามาเป็นสี่กร
ตกใจขนพองสยองเกศ แจ้งเหตุว่านารายณ์ทรงศร
สุดกลัวสุดคิดจะราญรอน ก็หนีไปนครลงกา ฯ
๏ เมื่อนั้น ฝูงเทพเทวัญทุกทิศา
ทั้งนางอัปสรกัลยา แจ้งว่าองค์พระอวตาร
เสด็จมาสังหารอสุรี สุดสิ้นชีวีสังขาร
ก็แซ่ซ้องร้องสาธุการ ตบหัตถ์ฉัดฉานอึงไป
โปรยปรายบุปผามาลาศ ทั่วทุกวิมานมาศน้อยใหญ่
บ้างร้องอำนวยอวยชัย เทพไทเกษมเปรมปรีดิ์ ฯ
๏ เมื่อนั้น ฝ่ายคณะพระมหาฤๅษี
เห็นยักษาตายยับไม่สมประดี ด้วยฤทธีสองพระกุมาร
ทั้งเทวาโปรยทิพย์มาลาศ เกลื่อนกลาดส่งกลิ่นหอมหวาน
ต่างองค์ชมโพธิสมภาร ควรที่อวตารมาปราบยักษ์
ตั้งแต่นี้ไปจะสิ้นทุกข์ เป็นสุขทั้งในไตรจักร
ด้วยเดชะสมเด็จพระหริรักษ์ กับองค์พระลักษมณ์อนุชา
ว่าแล้วอำนวยอวยพร ให้ฤทธิรอนปราบได้ทุกทิศา
อันศัตรูหมู่ราชพาลา จงพ่ายแพ้ศักดาทั้งธาตรี ฯ
๏ เมื่อนั้น ฝ่ายพระชนกฤๅษี
แต่ได้ธิดาในวารี เสี่ยงด้วยบารมีฝังไว้
กลับมาตั้งกรรมทำกิจ จะให้สำเร็จฤทธิ์จงได้
อันฌานสมาบัติสิ่งใด จะบังเกิดให้ก็ไม่มี
จนเหนื่อยหน่ายคลายจากความเพียร ที่จะเรียนโดยกิจพระฤๅษี
จะใคร่ลาพรตจากโยคี คืนเข้าบุรีมิถิลา
คิดถึงบุตรีโฉมตรู ที่ฝังอยู่ใต้ไทรสาขา
ตกใจเรียกนายโสมมา ก็พากันรีบออกไป ฯ
๏ มาถึงบริเวณมณฑล ใต้ต้นนิโครธไทรใหญ่
จึ่งสั่งนายโสมผู้ร่วมใจ ให้ขุดหาองค์พระบุตรี ฯ
๏ บัดนั้น นายโสมโยมพระฤๅษี
จับจอบขุดพื้นปัถพี ตามที่อันหมายสำคัญไว้ ฯ
๏ แต่รุ้งแระแสะหาอยู่ช้านาน จะพบพานธิดาก็หาไม่
นั่งลงทิ้งจอบเสียทันใด ร้องไห้แล้วบอกพระสิทธา ฯ
๏ เมื่อนั้น พระฤๅษีผู้ทรงสิกขา
ตกใจตะลึงทั้งกายา ดั่งหนึ่งชีวาจะม้วยมิด
ชลนาคลอคลองนองเนตร แสนเทวษอัดอั้นตันจิต
กลับรื้อรำพึงคำนึงคิด อันจะสิ้นชีวิตนั้นผิดไป
ตริแล้วจึ่งว่าแก่นายโสม โยมฟังกูก่อนอย่าร้องไห้
อันองค์พระธิดายาใจ เลิศลบนางในธาตรี
เมื่อวันฝังได้ตั้งอธิษฐาน ปทุมมาลย์ผุดรับนางโฉมศรี
ด้วยเดชะบุญญาบารมี อันจะสิ้นชีวีอย่าสงกา
เทพไทที่ในพนาสัณฑ์ เข้าป้องกันพิทักษ์รักษา
เอ็งจงไปบอกแก่เสนา ให้มาไถหาเยาวมาลย์ ฯ
๏ บัดนั้น นายโสมผู้ปรีชาหาญ
ก้มเกล้ารับคำพระอาจารย์ ก็ลนลานรีบเข้ายังเวียงชัย ฯ
๏ ครั้นถึงราชนิเวศน์ แจ้งเหตุแก่ท่านเสนาใหญ่
เล่าความแต่ต้นจนปลายไป ตามในคำสั่งพระสิทธา ฯ
๏ บัดนั้น เสนีธิบดีซ้ายขวา
ได้ฟังนายโสมก็ปรีดา เร่งรีบตรวจตราเกณฑ์กัน ฯ
๏ จัดทั้งรถรัตน์อัสดร กุญชรโคตรคํ้าตัวขยัน
แอกไถวัวควายครบครัน สรรเอาแต่ล้วนตัวดี ฯ
๏ เสร็จแล้วก็ให้นายโสม ผู้โยมรับสั่งพระฤๅษี
นำหมู่พหลโยธี ตรงไปยังที่ศาลา ฯ
๏ ครั้นถึงให้หยุดทวยหาญ ตั้งไว้แทบธารชายป่า
นายโสมกับหมู่เสนา เข้าไปวันทาพระนักพรต ฯ
๏ เมื่อนั้น องค์พระชนกดาบส
เห็นพร้อมโยธาม้ารถ จึ่งมีพจนารถตรัสไป
เรานี้ได้ราชธิดา มาฝังไว้ใต้ต้นไทรใหญ่
จงช่วยไถหาอรไท ได้แล้วจะคืนเข้าธานี ฯ
๏ บัดนั้น จึ่งมหาเสนาทั้งสี่
ก้มเกล้ารับสั่งด้วยยินดี ชุลีกรแล้วรีบออกมา ฯ
๏ ให้เทียมคู่โคแลกาสร ซับซ้อนเกลื่อนกลาดดาษป่า
ไถไปตามสั่งพระสิทธา เวียนรอบฉายาต้นไทร ฯ
๏ กลับไปกลับมาหลายตลบ จะพบพระธิดาก็หาไม่
ทั้งเหนื่อยทั้งร้อนอ่อนใจ หยุดลงกราบไหว้พระมุนี ฯ
๏ เมื่อนั้น พระชนกมหาฤๅษี
ครั้นไม่พบองค์พระบุตรี ทุกข์ดั่งชีวีจะบรรลัย
ชลนัยน์ไหลคลอคลองเนตร ที่กำหนดสังเกตก็สงสัย
โอ้ว่าจะทำประการใด จึ่งจะได้ลูกน้อยคืนมา
ฤๅว่าเทวาสุราฤทธิ์ แกล้งปิดบังไว้กระมังหนา
คิดแล้วจึ่งตั้งสัจจา เดชะบุญญาของลูกรัก
จะได้สืบประยูรสุริย์วงศ์ อยู่ด้วยเอกองค์พญาจักร
เป็นปิ่นอนงค์ทรงลักษณ์ ที่พึ่งพำนักประชาชี
ขอจงพญาอุศุภราช ชาติโคอาชาเฉลิมศรี
นำให้พบองค์พระบุตรี พระโยคีว่าแล้วก็ไถไป ฯ
๏ พบซึ่งดวงทิพย์ปทุมมาลย์ โอภาสกลีบก้านสดใส
ส่งกลิ่นหอมรื่นชื่นใจ อำไพบานแย้มขจายจร
เห็นทั้งผอบสุวรรณรัตน์ จำรัสในห้องเกสร
ดั่งมณฑาทิพย์อรชร จับแสงทินกรพรายพรรณ
เปิดขึ้นเห็นโฉมพระธิดา งามยิ่งนางฟ้าในสวรรค์
นรลักษณ์พักตราวิลาวัณย์ รับขวัญแล้วอุ้มนางเทวี
จากผอบสุวรรณบรรจง รูปทรงเท่านางในราศี
แรกปฏิสนธิเป็นนารี สิบหกปีจำเริญนัยนา ฯ
๏ บัดนั้น เสนีโยธีถ้วนหน้า
พิศวงในองค์พระธิดา เป็นมหามหัศอัศจรรย์
ยิ่งพิศยิ่งเพลินจำเริญเนตร เยาวเรศงามลํ้านางสวรรค์
ยอกรถวายพรขึ้นพร้อมกัน เสียงสนั่นลั่นป่าพนาลี ฯ
๏ เมื่อนั้น พระชนกมหาฤๅษี
ก็พาพระราชบุตรี ไปยังที่บรรณศาลา ฯ
๏ ครั้นถึงอาวาสตำหนักไพร มีใจแสนโสมนัสสา
จึ่งกล่าวสุนทรวาจา แก่พระธิดาวิลาวัณย์
ตัวพ่อไร้ราชสุริย์วงศ์ จะดำรงพิภพไอศวรรย์
จึ่งมาสร้างพรตตบะกรรม์ อยู่ที่ในอารัญคีรี
เป็นกุศลผลบุญยิ่งนัก จึ่งได้ลูกรักเฉลิมศรี
สมความปรารถนาในครานี้ ที่จะสืบสุริย์วงศ์กษัตรา
พ่อจะประสาทพระนามให้ ดวงใจแสนสุดเสน่หา
จงชื่อว่านางสีดา อันตรายโรคาอย่าแผ้วพาน ฯ
๏ เมื่อนั้น นางสีดาเยาวยอดสงสาร
ฟังพระบิดาบัญชาการ เยาวมาลย์กราบลงกับบาทา
อันคุณของพระบิตุเรศ ซึ่งปกเกศชุบเกล้าเกศา
จะชั่งด้วยปัถพีแผ่นฟ้า มหาคงคาสมุทรไท
ทั้งไตรโลกาเอามาเทียบ จะเปรียบเท่าทันนั้นไม่ได้
ลูกจะขอสนองรองบาทไป กว่าชีวาลัยจะม้วยมิด ฯ
๏ บัดนั้น เสนาผู้ว่าราชกิจ
ยอกรเหนือศิโรโมลิศ ทูลพระนักสิทธ์ทันที
แต่พระสละนัคเรศ ออกมาทรงเพศเป็นฤๅษี
ให้ข้ารักษาไว้หลายปี มิได้มีเหตุเภทพาล
บัดนี้ก็ได้พระธิดา เชิญลาพรตพรหมวิหาร
คืนเข้านัคเรศโอฬาร สำราญในเศวตฉัตรชัย
ทั้งพระญาติประยูรสุริย์วงศ์ จะคลายทรงโศกากันแสงไห้
ไพร่ฟ้าประชาชีจะดีใจ พระองค์จงได้ปรานี ฯ
๏ เมื่อนั้น พระชนกมหาฤๅษี
ได้ฟังดั่งทิพวารี มาโสรจสรงลงที่กายา
จึ่งเปลื้องคากรองเปลือกไม้ ทั้งสไบหนังเสือออกจากบ่า
ก็ลาพรตพิธีจรรยา ทรงเครื่องกษัตราอลงกรณ์ ฯ
๏ เสร็จแล้วขึ้นรถสุวรรณมาศ กับพระราชธิดาดวงสมร
ให้เลิกจัตุรงค์รีบจร ออกจากสิงขรกุฎี ฯ
๏ เดินทางหว่างทุ่งวุ้งป่า ข้ามชลาห้วยธารคีรีศรี
เสียงรถเสียงทศโยธี กาหลอึงมี่สนั่นไพร
ม้าแซงจีนห้อถือเกาทัณฑ์ ขี่ขับแข่งกันเป็นอย่างใหญ่
สารถีเร่งขับรถชัย ตรงไปยังกรุงมิถิลา ฯ
๏ บัดนั้น หญิงชายชาวเมืองถ้วนหน้า
เศรษฐีชีพราหมณ์พฤฒา แจ้งว่าพระทรงธรณี
ได้ธิดาในดวงปทุมมาศ งามวิลาสลํ้านางอัปสรศรี
ลาพรตกลับเข้าบุรี บอกกันมามี่อึงไป
เห็นพระองค์ทรงรถสุรกานต์ ทวยหาญแห่ห้อมล้อมไสว
พระธิดานั่งหน้ารถชัย งามดั่งแขไขในอัมพร
ต่างดูต่างเพลินไม่เมินตา ต่างต่างปรีดาสโมสร
ต่างโปรยดวงบุษบากร อวยชัยถวายพรทั้งธานี ฯ
๏ เมื่อนั้น ท้าวชนกจักรวรรดิเรืองศรี
ครั้นถึงเกยแก้วรูจี ภูมีให้หยุดรถทรง
เสนาบังคมก้มเกล้า ดั่งเทเวศร์เฝ้าท้าวครรไลหงส์
แตรฝรั่งเป่าเชิญเสด็จลง ปี่กลองส่งเสียงสังข์โกลา ฯ
๏ เมื่อนั้น นางรัตนมณีเสน่หา
อันเป็นองค์อัครชายา กับฝูงคณานางใน
อีกทั้งนางท้าวเถ้าแก่ ชะแม่พนักงานน้อยใหญ่
นุ่งห่มผัดหน้ากันไร ออกไปรับเสด็จพร้อมกัน ฯ
๏ เมื่อนั้น ท้าวชนกจักรวรรดิรังสรรค์
จึ่งนำพระธิดาวิลาวัณย์ จรจรัลขึ้นปราสาทรัตนา ฯ
๏ ลดองค์ลงเหนือบัลลังก์อาสน์ งามดั่งเทวราชนาถา
พร้อมด้วยอนงค์กัลยา ดาษดาก้มเกล้าประนมกร ฯ
๏ เมื่อนั้น โฉมนางสีดาดวงสมร
เห็นองค์พระราชมารดร บังอรกราบลงกับบาทา ฯ
๏ เมื่อนั้น นางรัตนมณีเสน่หา
พิศโฉมพระราชธิดา ลักขณาพริ้มพร้อมทั้งอินทรีย์
อรชรอ้อนแอ้นคมขำ งามลํ้านางฟ้าในราศี
นวลละอองผ่องแผ้วไม่ราคี เทวีสวมสอดกอดไว้
รับขวัญแล้วกล่าวสุนทร สายสมรผู้ยอดพิสมัย
แม่รักเจ้าเท่าเทียบเปรียบดวงใจ ด้วยไร้โอรสแลธิดา
จะได้สืบสุริย์วงศ์พงศ์กษัตริย์ เฉลิมเกียรติจักรพรรดิไปภายหน้า
เป็นศรีเมืองเรืองกรุงมิถิลา แก้วตาแม่โสมนัสนัก
แล้วประทานเครื่องต้นเครื่องทรง สำหรับนางคู่องค์พญาจักร
ให้อยู่ปราสาทแก้วพรหมพักตร์ ถนอมรักดั่งดวงชีวา ฯ
๏ เมื่อนั้น ท้าวชนกจักรวรรดินาถา
ครอบครองไอศูรย์สวรรยา เป็นมหาจรรโลงเลิศไกร
ประกอบด้วยสนมศฤงคาร เสนาทวยหาญน้อยใหญ่
ไพร่ฟ้าประชาชนสำราญใจ ศัตรูหมู่ภัยไม่ราวี
จึ่งดำริถวิลในวิญญาณ์ ด้วยพระธิดาโฉมศรี
ชันษาก็ได้สิบหกปี ควรที่มีคู่ภิรมย์รัก
จำจะตั้งพิธียกศิลป์ บอกกษัตริย์ให้สิ้นทั้งไตรจักร
ใครยกได้จะให้นงลักษณ์ เป็นอัครชายายาใจ ฯ
๏ คิดแล้วพอดวงทินกร เยี่ยมยอดยุคุนธรเขาใหญ่
ก็สระสรงทรงเครื่องอำไพ ภูวไนยออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
เสนาเกลื่อนกลาดอภิวันท์ ดั่งดาวล้อมจันทร์ในเมฆา
จึ่งมีพระราชบรรหาร แก่โหราจารย์ซ้ายขวา
กูจะอภิเษกพระธิดา ให้กษัตริย์มายกศิลป์ชัย
วันใดจะเป็นศุภผล ซึ่งจะทำมงคลพิธีใหญ่
จงพินิจพิเคราะห์ดูไป อย่าให้อันตรายราคี ฯ
๏ บัดนั้น ขุนโหรผู้เฒ่าทั้งสี่
รับสั่งพระองค์ทรงธรณี ก็ดูโดยคัมภีร์อันชำนาญ
ตั้งซึ่งสมผุสพระจันทร์ ลบบวกคูณกันตามฐาน
ได้อุดมฤกษ์ศุภวาร กราบกับบทมาลย์แล้วทูลไป
วันพฤหัสเดือนสี่ขึ้นสี่คํ่า อมฤตโชคฤกษ์ใหญ่
ควรจะตั้งพิธียกศิลป์ชัย ภูวไนยจะได้เขยรัก
สุริย์วงศ์พงศ์พันธุ์เทเวศร์ เรืองเดชเลิศลํ้าพญาจักร
ไตรโลกจะได้พึ่งพัก เป็นหลักโลกาธาตรี ฯ
๏ เมื่อนั้น ท้าวชนกจักรวรรดิเรืองศรี
ได้ฟังดั่งทิพวารี จึ่งมีพจนารถบัญชา
เสนาจงตั้งมณฑปมาศ ให้โอภาสยอดเยี่ยมเวหา
แล้วเชิญธนูพระอิศรา มาวางไว้หน้าพระลานชัย
อันเหล่าคณะพระนักสิทธ์ ซึ่งสถิตอยู่ในป่าใหญ่
นิมนต์มาอ่านเวทสำรวมใจ ที่ในโรงราชพิธี ฯ
๏ บัดนั้น เสนาผู้ใหญ่ทั้งสี่
รับสั่งถวายอัญชุลี ก็ออกมาจากที่พระโรงคัล ฯ
๏ จึ่งตั้งมณฑปสุวรรณรัตน์ สี่เหลี่ยมจำรัสฉายฉัน
สี่มุขช่อฟ้าหน้าบัน เพียงเวไชยันต์พิมานลอย
พื้นอาสน์ลาดพรมสุจหนี่ พวงมณีอัจกลับประดับห้อย
เพดานดาราระย้าย้อย แท่นธนูรายพลอยเนาวรัตน์
ฉัตรจรงธงชายหลายหลั่น ราชวัติแก้วกั้นตามขนัด
ใหญ่กว้างกลางกรุงจักรพรรดิ ก็จัดสำเร็จดั่งบัญชา ฯ
๏ แล้วจึ่งสั่งขุนธรรมการ ไปนิมนต์พระอาจารย์ที่ในป่า
ให้สิ้นคณะพระสิทธา เข้ามายังราชธานี ฯ
๏ บัดนั้น จึ่งขุนธรรมการทั้งสี่
รับคำเสนาธิบดี ยอกรชุลีแล้วรีบไป ฯ
๏ ครั้นถึงจึ่งประณตบทบงสุ์ องค์พระดาบสผู้ใหญ่
แจ้งว่าพระทรงภพไตร ภูวไนยจะตั้งพิธีการ
ยกมหาโมลีธนูศิลป์ ของพระปิ่นไกรลาสราชฐาน
ให้นิมนต์พระองค์กับบริวาร ไปเป็นประธานในพิธี ฯ
๏ เมื่อนั้น ฝ่ายพระมหาฤๅษี
ได้ฟังมีความยินดี บอกคณะโยคีวุ่นไป ฯ
๏ ต่างองค์ครองเครื่องนักพรต ถือกลดจับตาลิปัตรใหญ่
ออกจากอาศรมศาลาลัย บ่ายหน้าเข้าในพารา ฯ
๏ ครั้นถึงโรงราชพิธีการ พระอาจารย์ผู้ทรงสิกขา
ก็นั่งสำรวมกายา เหนืออาสน์รัตนารูจี ฯ
๏ มาจะกล่าวบทไป ถึงกษัตริย์สุริย์วงศ์เรืองศรี
ทั่วทุกนัคราธานี ล้วนมีเสาวภาคย์ศักดา
แจ้งว่าท้าวชนกจักรวรรดิ ปิ่นกษัตริย์สุริย์วงศ์นาถา
ไปสร้างพรตอดใจภาวนา ได้พระธิดาวิลาวัณย์
ในดวงกุสุมปทุมทอง นวลละอองเพียงอัปสรสวรรค์
บัดนี้ลาพรตพรหมจรรย์ มาครอบครองเขตขัณฑ์ธานี
จะแต่งพระธิดาโฉมตรู ให้มีคู่ภิรมย์สมศรี
แม้นใครทรงกำลังฤทธี ยกมหาโมลีศิลป์ชัย
ขึ้นได้ก็จะให้เยาวมาลย์ บัดนี้ตั้งการพิธีใหญ่
ต่างองค์ใคร่ได้อรไท ก็ยกไปทุกกรุงกษัตรา ฯ
๏ มาถึงให้หยุดจัตุรงค์ ตั้งลงโดยซ้ายฝ่ายขวา
แต่ล้วนกองทัพพลับพลา ดาษดารอบราชธานี ฯ
๏ เมื่อนั้น พระวสิษฐ์สวามิตรฤๅษี
จึ่งบอกพระลักษมณ์พระจักรี บัดนี้ท้าวชนกภูวไนย
มีพระบุตรีศรีสวัสดิ์ ให้ประชุมกษัตริย์น้อยใหญ่
จะยกมหาธนูชัย ที่ในกรุงมิถิลา
ศรนี้ของพระจอมไกรลาส ครั้งพิฆาตตรีบุรัมยักษา
ทรงอานุภาพมหิมา ชื่อมหาธนูโมลี
ถ้าว่าผู้ใดยกได้ ท้าวจะให้องค์นางโฉมศรี
บรรดากษัตริย์ทั้งธาตรี บัดนี้มาอยู่พร้อมกัน
สองเจ้าเป็นวงศ์เทเวศร์ ทรงเดชดั่งองค์พระสุริย์ฉัน
เขาจะแข่งฤทธิ์เอารางวัล หลานขวัญมาไปกับตา
ว่าแล้วทรงสไบคากรอง ครองเครื่องสำหรับชีป่า
พาสองสุริย์วงศ์กุมารา ออกจากศาลารีบไป ฯ
๏ ข้ามธารผ่านทุ่งวุ้งเขา ตามลำเนามรรคาป่าใหญ่
ถึงมิถิลากรุงไกร ก็ตรงเข้าในทวารา ฯ
๏ เมื่อนั้น พระหริวงศ์องค์นารายณ์นาถา
พิศดูนัคเรศมิถิลา สนุกดั่งเมืองฟ้าดุษฎี
ตึกกว้านร้านเรียบแถวถนน ประชาชนหญิงชายอึงมี่
โรงรถคชาพาชี มีสนามประลองคชไกร
อันแถวธงทิวริ้วฉัตร ดั่งจะดัดคันค้อมน้อมไสว
เหมือนจะเชิญเสด็จให้รีบไป พระองค์จะได้นางสีดา
ยิ่งพิศก็ยิ่งพิศวง งวยงงพระทัยกังขา
เดินพลางพลางทอดทัศนา เห็นปราสาทดั่งมหาเวไชยันต์
ห้ายอดล้วนแก้วแกมทอง หน้าบันลำยองฉายฉัน
สี่ทิศมีรูปสุบรรณ ยืนยันเหยียบยุดนาคา
พระชมแกลแก้วสุวรรณรัตน์ งามจำรัสดั่งเทพเลขา
พระเนตรสบเนตรนางสีดา เสน่หารุมรึงตรึงใจ ฯ
๏ เมื่อนั้น นางสีดาเยาวยอดพิสมัย
แอบมองตามช่องบัญชรชัย นัยน์เนตรสบเนตรพระสี่กร
ความรักกลัดกลุ้มรุมสวาท ด้วยเคยรองบาทแต่ชาติก่อน
แสนสุดเสน่หาอาวรณ์ บังอรเพียงสิ้นสมประดี ฯ
๏ เมื่อนั้น พระรามทรงสวัสดิ์รัศมี
แสนพิศวาสนางเทวี ดั่งหนึ่งอัคคีมาจ่อใจ
แต่หยุดเพ่งพิศเป็นครู่ หาทันรู้พระองค์ก็หาไม่
ต่อพระลักษมณ์นั้นทูลเตือนไป จึ่งได้สติคืนมา
เดินพลางทางเหลือบดูบัญชร อาวรณ์ด้วยความเสน่หา
ขืนใจไปตามพระสิทธา จนมาถึงโรงพิธี ฯ
๏ เมื่อนั้น โฉมนางสีดามารศรี
พิศวงในองค์พระจักรี เทวีมิได้วางตา
แต่ชม้ายชายดูจนลับเนตร ยิ่งอาดูรพูนเทวษโหยหา
ไม่เห็นดำเนินกลับมา กัลยาสลดระทดใจ
ครั้นจะสืบถามใครให้รู้ ก็อดสูไม่ออกปากได้
แสนคะนึงถึงองค์ภูวไนย อาลัยเป็นพ้นพันทวี ฯ
๏ เมื่อนั้น ฝ่ายองค์หัสนัยน์เรืองศรี
แจ้งว่าท้าวชนกธิบดี จะให้พระลักษมีโสภา
มีคู่สู่สมภิรมย์รัก โดยศักดิ์สุริย์วงศ์นาถา
ตั้งพิธีเสี่ยงศรพระอิศรา จะเลือกหาภัสดาอันเรืองยศ
บัดนี้พระนารายณ์จะยกศิลป์ กษัตริย์ทั้งสิ้นก็มาหมด
หมายใจจะได้นางไปร่วมรส ประชุมในชนบทมิถิลา
จำกูจะไปเป็นประธาน ห้ามการที่จะเกิดเข่นฆ่า
คิดแล้วพาหมู่เทวา เหาะมาด้วยกำลังฤทธี ฯ
๏ ครั้นถึงจึ่งขึ้นมณฑปแก้ว อันเพริศแพร้วจำรัสรัศมี
สถิตเหนือแท่นรัตนมณี ตามที่อัครราชเทวัญ ฯ
๏ เมื่อนั้น ท้าวชนกจักรวรรดิรังสรรค์
ครั้นนักสิทธ์เทวามาพร้อมกัน ทรงธรรม์สระสรงคงคา
ทรงเครื่องประดับสำหรับองค์ อลงกตด้วยทิพย์ภูษา
พร้อมหมู่แสนสุรเสนา เสด็จมาโรงราชพิธี ฯ
๏ ครั้นถึงจึ่งนั่งเหนืออาสน์ ยอกรอภิวาทน์โกสีย์
ทั้งคณะพระมหาโยคี ภูมีทอดทัศนาไป
เห็นกรุงกษัตริย์ทุกพารา เกลื่อนกล่นกันมาไม่นับได้
ล้วนแต่งองค์ทรงเครื่องอำไพ ดั่งเทวาที่ในโสฬส
เหลือบเห็นพระลักษมณ์พระราม งามกว่ากษัตริย์ทั้งปวงหมด
นั่งอยู่เบื้องหลังพระนักพรต ทรงยศจึ่งตรัสถามไป
อันสานุศิษย์พระอาจารย์ ถิ่นฐานบ้านเมืองอยู่ไหน
สุริย์วงศ์พงศ์พันธุ์ผู้ใด นามกรชื่อไรพระมุนี ฯ
๏ เมื่อนั้น ทั้งสองพระมหาฤๅษี
จึ่งบอกท้าวชนกธิบดี รูปนี้อยู่แดนอยุธยา
อันสองเยาวราชกุมาร หลานท้าวอัชบาลนาถา
องค์นี้ทรงนามพระรามา อนุชานั้นชื่อว่าเจ้าลักษมณ์
หน่อท้าวทศรถสุริย์วงศ์ ดำรงอยุธยาอาณาจักร
บัญชาให้สองลูกรัก มาสำนักเล่าเรียนศิลป์ชัย
แจ้งว่าพระองค์ตั้งพิธี ยกศิลป์ครั้งนี้เป็นการใหญ่
จึ่งพามาดูเล่นสำราญใจ ด้วยไม่พบเห็นแต่ก่อนมา ฯ
๏ เมื่อนั้น ท้าวชนกจักรวรรดินาถา
ได้ฟังพระมหาสิทธา ผ่านฟ้าตะลึงทั้งอินทรีย์
นิ่งนึกตรึกไปเป็นครู่ แล้วพิศดูพี่น้องสองศรี
งามดั่งดวงแก้วมณี รัศมีพรรณรายคล้ายกัน
อันเชษฐาซึ่งชื่อว่าราเมศ งามดั่งเทเวศร์ในสรวงสวรรค์
แม้นคู่กับสีดาวิลาวัณย์ ดั่งพระจันทร์เคียงดวงสุริยา
ไม่รู้ว่าพระวงศ์เทวราช ภูวนาถมีโอรสา
หาไม่จะให้พระธิดา เป็นบาทบริจาพระกุมาร
บัดนี้กษัตริย์ก็พร้อมพักตร์ ต่างต่างจักแข่งกำแหงหาญ
มิรู้ที่จะคิดบิดการ เสียดายองค์นงคราญวิไลวรรณ
คิดแล้วจึงกล่าวสุนทร ดูกรพระรามรังสรรค์
อันพระบิตุเรศของเจ้านั้น ทรงธรรม์ค่อยอยู่สวัสดี ฯ
๏ เมื่อนั้น พระหริวงศ์องค์นารายณ์เรืองศรี
ได้ฟังพระราชวาที ชุลีกรสนองพระโองการ
อันพระบิตุรงค์ทรงเดช ครอบครองนคเรศเกษมศานต์
ทั้งไพร่ฟ้าผาสุกสำราญ อันตรายภัยพาลไม่บีฑา ฯ
๏ เมื่อนั้น ท้าวชนกจักรวรรดินาถา
ได้ฟังสุรเสียงพระรามา ดั่งอมฤตฟ้ายาใจ
ปรีชาว่าขานแหลมหลัก ทั่วทั้งไตรจักรไม่เปรียบได้
ยิ่งแสนเสน่หาอาลัย ภูวไนยตั้งสัจจาวาที
เดชะข้าครองทศพิธ ทั้งทรมานจิตเป็นฤๅษี
ด้วยไร้โอรสแลบุตรี ได้เทวีมาเลี้ยงเป็นธิดา
บัดนี้จะให้สืบสุริย์วงศ์ ดำรงพิภพไปภายหน้า
แม้กษัตริย์กรุงใดบรรดามา วาสนาควรคู่ด้วยลูกรัก
จงยกธนูโมลี คันนี้ขึ้นได้อย่าให้หนัก
ครั้นเสร็จเสี่ยงคู่นงลักษณ์ ทรงศักดิ์ให้ลั่นฆ้องชัย ฯ
๏ เมื่อนั้น บรรดากรุงกษัตริย์น้อยใหญ่
ล้วนมีกำลังฤทธิไกร หมายใจจะชิงพระธิดา
ครั้นได้ยินฆ้องสำคัญตี ก็ลุกขึ้นทันทีพร้อมหน้า
เบียดเสียดเยียดยัดเข้ามา ฉุดคร่าวัดเหวี่ยงเถียงกัน ฯ
๏ เมื่อนั้น หัสนัยน์เจ้าตรัยตรึงศ์สวรรค์
เห็นกษัตริย์สุริย์วงศ์ทั้งนั้น ดึงดันถุ้งเถียงกันวุ่นไป
จึ่งมีเทวราชสุนทร ดูกรท้าวพญาน้อยใหญ่
อันซึ่งจะยกศิลป์ชัย ขององค์เจ้าไตรโลกา
มิใช่จะได้โดยง่าย อย่าวุ่นวายจงฟังเราว่า
ต่อผู้ใดใครมีฤทธา วาสนาคู่ควรเยาวมาลย์
จึ่งจะยกขึ้นได้ไม่หนัก ใช่จะหักเอาด้วยกำลังหาญ
ตัวเรามาอยู่เป็นประธาน อย่าลนลานจงผลัดกันมา ฯ
๏ เมื่อนั้น ฝ่ายกรุงกษัตริย์ถ้วนหน้า
ได้ฟังเทวราชบัญชา ก็ปรีดาภิรมย์ประนมกร
นั่งเรียงเคียงกันเป็นอันดับ ตาจับอยู่ที่ธนูศร
ก็ทำโดยเทวสุนทร ต่างองค์ผลัดผ่อนกันเข้าไป ฯ
๏ กรุงกษัตริย์เข้ายกทุกธานี แต่จะไหวจากที่ก็หาไม่
สิ้นฤทธิ์สิ้นกำลังสิ้นอาลัย อ่อนใจหน้าซีดสลดลง
แล้วคิดเสียดายสีดานัก ผ่องพักตร์แน่งน้อยนวลหง
ทอดถอนใจใหญ่อยู่ทุกองค์ ดั่งจะไม่ดำรงกายา ฯ
๏ เมื่อนั้น ท้าวชนกจักรวรรดินาถา
เห็นกษัตริย์ยกศิลป์ไม่เคลื่อนคลา ผ่านฟ้าเกษมเปรมปรีดิ์
จึ่งมีพระราชโองการ ดูกรกุมารทั้งสองศรี
ผู้วงศ์จักรพรรดิธิบดี บัดนี้สิ้นกษัตริย์ทุกพารา
เชิญเจ้าเข้ายกศรทรง ขององค์พระอิศวรนาถา
อย่าให้เสียทีที่ได้มา ดั้นดัดลัดป่าพนาวัน ฯ
๏ เมื่อนั้น พระรามสุริย์วงศ์รังสรรค์
รับสั่งแล้วถวายบังคมคัล จึ่งผันพักตร์มากล่าววาที
ดูกรองค์พระอนุชา แก้วตาผู้ร่วมชีวิตพี่
จงลองยกธนูโมลี ดูทีจะหนักสักเพียงใด ฯ
๏ เมื่อนั้น พระลักษมณ์ผู้มีอัชฌาสัย
บังคมก้มเกล้าแล้วออกไป ตามในพระราชบัญชา ฯ
๏ ครั้นถึงจึ่งยื่นพระกร จับศรพระศุลีนาถา
แต่เขยื้อนก็แจ้งในวิญญาณ์ กลับมาเฝ้าองค์พระจักรี ฯ
๏ เมื่อนั้น พระรามทรงสวัสดิ์รัศมี
เห็นพระลักษมณ์กลับมาอัญชุลี รู้ทีอนุชาวิลาวัณย์
มีความชื่นชมโสมนัส ดั่งได้สมบัติสรวงสวรรค์
ก็เสด็จย่างเยื้องจรจรัล จากอาสน์สุวรรณอลงกรณ์ ฯ
๏ ครั้นถึงจึ่งยื่นพระหัตถ์ขวา อันมีจักรลักขณาประภัสสร
งามดังงวงเทวกุญชร พระสี่กรจับคันศิลป์ชัย
อันมหาธนูสิทธิศักดิ์ จะหนักพระหัตถ์ก็หาไม่
ยกขึ้นได้คล่องว่องไว ภูวไนยกวัดแกว่งสำแดงฤทธิ์ ฯ
๏ หน่วงน้าวดีดสายประลองศิลป์ ฟ้าดินหวั่นไหวถึงดุสิต
เบื้องใต้ตลอดอโณทิศ เสียงสนั่นครรชิตอึงอล
เป็นพายุพัดก้องกัมปนาท อากาศมืดฟ้ามัวฝน
โพยมพยับอับแสงสุริยน แล้วสว่างทั่วสกลโลกา ฯ
๏ เมื่อนั้น หัสนัยน์เจ้าตรัยตรึงศา
เห็นพระหริรักษ์จักรา ยกมหาธนูว่องไว
ก็เป่าวิชัยยุทธ์มหาสังข์ เสียงดังสนั่นหวั่นไหว
โหรเฒ่าก็ลั่นฆ้องชัย โดยในมงคลสวัสดี
ชาวประโคมก็ประโคมฆ้องกลอง กาหลกึกก้องอึงมี่
เสนาไพร่ฟ้าประชาชี ยินดีอำนวยอวยพร
จงเป็นจรรโลงโลเกศ กับองค์อัคเรศดวงสมร
เฉลิมศรีสุริย์วงศ์สถาวร ขจรยศชั่วกัลปาไป ฯ
๏ เมื่อนั้น ฝ่ายกรุงกษัตริย์น้อยใหญ่
เห็นพระหริวงศ์ทรงชัย ยกศิลป์ขึ้นได้ด้วยฤทธา
ทั้งรักทั้งอายเสียดายนาง ต่างต่างเศร้าโทมนัสสา
จะชิงชัยก็เกรงศักดา หน้าตาไม่เป็นสมประดี
จึ่งลาท้าวชนกจักรวรรดิ ทั้งองค์หัสนัยน์เรืองศรี
ก็เลิกพหลโยธี ออกจากบุรีแยกไป ฯ
๏ เมื่อนั้น พระจอมเมรุมาศเขาใหญ่
กับฝูงเทวาสุราลัย ชีไพรนักสิทธ์วิทยา
ต่างลาท้าวชนกจอมกษัตริย์ กับพระจักรรัตน์นาถา
บ้างเหาะบ้างเดินพสุธา ตรงมาที่อยู่พร้อมกัน ฯ
๏ เมื่อนั้น ฝ่ายท้าวชนกรังสรรค์
เสด็จส่งนักสิทธ์เทวัญ จึ่งบัญชาแก่สองพระมุนี
พระองค์ผู้ทรงตบะญาณ พาสองกุมารเรืองศรี
ดั้นดัดลัดป่าพนาลี ครั้งนี้เป็นบุญนำมา
อันซึ่งพระรามสุริย์วงศ์ กับองค์นางสีดาเสน่หา
ควรคู่สู่สมภิรมยา ใต้ฟ้าไม่มีใครเทียมทัน
ข้าจะให้ราชสารศรี ไปทวารวดีเขตขัณฑ์
เชิญองค์พระพงศ์เทวัญ ให้ทรงธรรม์มาทำวิวาห์การ
ตรัสแล้วจึ่งมีพจนารถ ให้อาลักษณ์ผู้ฉลาดแต่งสาร
กับเสนีที่ปรีชาชาญ ไปยังสถานอยุธยา ฯ
๏ บัดนั้น อาลักษณ์ผู้มียศถา
รับสั่งพระองค์ทรงศักดา ก็แต่งสาราทันที
จารึกลงในแผ่นทอง ใส่กล่องนพรัตน์จำรัสศรี
เสร็จแล้วส่งให้เสนี โดยมีบัญชาพระทรงธรรม์ ฯ
๏ บัดนั้น จึ่งมหาเสนาคนขยัน
รับเอากล่องแก้วแพร้วพรรณ ก็พาพวกพลขันธ์รีบไป ฯ
๏ ครั้นมาถึงราชธานี ทวารวดีกรุงใหญ่
ไปยังศาลาลูกขุนใน ส่งสารนั้นให้แก่เสนา ฯ
๏ บัดนั้น สุมันตันผู้มียศถา
รับสารพระผู้ผ่านมิถิลา พากันขึ้นเฝ้าพระจักรี ฯ
๏ น้อมเศียรประณตบทบาท พระพงศ์เทวราชเรืองศรี
ทูลว่าท้าวชนกธิบดี ให้เสนีนำราชสารา
มาถวายใต้เบื้องบาทบงสุ์ พระผู้พงศ์จักรพรรดินาถา
ทูลแล้วเปิดกล่องรัตนา คลี่สาราออกอ่านถวายไป ฯ
๏ ราชสารพระผู้ผ่านนคเรศ มงกุฎเกศมิถิลากรุงใหญ่
ทรงนามท้าวชนกฤทธิไกร อวยชัยโดยราชไมตรี
มายังพระองค์ทรงเดช ปิ่นเกศอยุธยาบุรีศรี
ดั่งฉัตรแก้วกั้นโมลี เป็นที่พำนักทั้งโลกา
ข้ามีบุตรีวิไลลักษณ์ ผิวพักตร์เพียงเทพเลขา
จึ่งประชุมกษัตริย์ทุกพารา ให้ยกมหาธนูชัย
ขององค์สมเด็จพระศุลี บัดนี้พระรามยกได้
ต่อหน้าอินทราสุราลัย ฤๅษีชีไพรพร้อมกัน
ขอเชิญพระองค์เสด็จมา ทำการวิวาห์เฉลิมขวัญ
จะได้สืบสุริย์วงศ์พงศ์พันธุ์ ไว้เป็นจรรโลงธาตรี ฯ
๏ เมื่อนั้น ท้าวทศรถเรืองศรี
แจ้งสารสำราญอินทรีย์ ดั่งวารีทิพย์มาเจือใจ
จึ่งมีพระราชบัญชา ตรัสแก่ทูตาผู้ใหญ่
พระสิทธาพาลูกเราไป ชิงชัยกากนาอสุรินทร์
สำเนียงเสียงสนั่นลั่นมา ไม่รู้ว่าจะพาไปยกศิลป์
สองกรุงจะร่วมแผ่นดิน ไปสิ้นกัลปาช้านาน
ตรัสแล้วมีราชวาที สั่งขุนพาชีใจหาญ
จงไปหาสองราชกุมาร ยังสถานไกยเกษบุรีมา ฯ
๏ บัดนั้น ฝ่ายขุนมโนมัยใจกล้า
รับสั่งถวายบังคมลา ขึ้นอาชาได้ก็รีบจร ฯ
๏ ครั้นถึงไกยเกษกรุงไกร มีใจชื่นชมสโมสร
ก็ลงจากหลังอัสดร บทจรเข้าพระโรงรูจี ฯ
๏ น้อมเศียรทูลสนองพระกุมาร โดยราชโองการถ้วนถี่
ว่าพระบิตุรงค์ทรงธรณี ให้ข้านี้มาเชิญเสด็จไป ฯ
๏ เมื่อนั้น สองกุมารผู้มีอัชฌาสัย
ได้แจ้งรับสั่งก็ดีใจ พากันไปเฝ้าพระอัยกา ฯ
๏ ครั้นถึงน้อมเศียรบังคมบาท ทูลไทธิราชนาถา
หลานรักขอถวายบังคมลา ไปยังอยุธยาพระนคร
ด้วยพระองค์มงกุฎสุธาธาร จะทำการวิวาห์พระทรงศร
กับองค์สีดาบังอร ที่ในนครมิถิลา ฯ
๏ เมื่อนั้น องค์ท้าวไกยเกษนาถา
ได้ฟังพระราชนัดดา ผ่านฟ้าจึ่งกล่าววาที
เจ้าจงไปตามพระบรรหาร ให้ทันการวิวาห์เฉลิมศรี
แล้วทูลองค์พระทรงธรณี ว่าตานี้อำนวยอวยพร
มาถึงพระจอมจักรพรรดิ กับพระจักรรัตน์ทรงศร
ให้จำเริญสวัสดิ์สถาวร จงขจรยศทั่วโลกา ฯ
๏ เมื่อนั้น ทั้งสองน้องนารายณ์นาถา
ก้มเกล้าดุษฎีชุลีลา กลับมายังที่ปราสาทชัย ฯ
๏ ครั้นถึงจึ่งมีพจนารถ ตรัสสั่งอำมาตย์ผู้ใหญ่
จงเตรียมพหลพลไกร เราจะไปอยุธยาธานี ฯ
๏ บัดนั้น จึ่งมหาเสนาทั้งสี่
รับสั่งพระองค์ทรงฤทธี ถวายอัญชุลีแล้วออกมา ฯ
๏ จัดเป็นกระบวนพยุหบาตร เกลื่อนกลาดตามซ้ายฝ่ายขวา
ตั้งไว้สองข้างมรคา คอยองค์อนุชาพระสี่กร ฯ
๏ เมื่อนั้น พระพรตพระสัตรุดชาญสมร
สระสรงทรงเครื่องอาภรณ์ บทจรมาขึ้นรถชัย ฯ
๏ ให้เลิกจัตุรงค์พยุหบาตร ฆ้องกลองกัมปนาทหวาดไหว
ออกจากไกยเกษกรุงไกร ตรงไปอยุธยาธานี ฯ
๏ ครั้นถึงจึ่งขึ้นไปเฝ้า พระปิ่นเกล้าบังเกิดเกศี
ถวายบังคมคัลอัญชุลี คอยฟังภูมีจะบัญชา ฯ
๏ เมื่อนั้น พระพงศ์จักรพรรดินาถา
ครั้นสองโอรสเสด็จมา จึ่งสั่งเสนาสุมันตัน
จงเตรียมคชาม้ารถ ทั้งทศโยธาแข็งขัน
แต่งตัวประกวดอวดกัน เลือกสรรนุ่งห่มโอฬาร ฯ
๏ บัดนั้น สุมันตันผู้ปรีชาหาญ
ก้มเกล้ารับราชโองการ คลานออกมาจากพระโรงชัย ฯ
๏ ให้องค์พระพรตเป็นทัพหน้า โยธาเพียบพื้นแผ่นดินไหว
อันพระสัตรุดวุฒิไกร ให้เป็นทัพหลังป้องกัน
ทัพหลวงทั้งสี่จัตุรงค์ โยธาอาจองแข็งขัน
นายช้างขี่ช้างซับมัน กุมขอหยัดยันกรีดกราย
ขุนม้าขี่ม้าดาวทอง ถือทวนพู่กรองเฉิดฉาย
ขุนรถขี่รถสุพรรณพราย ถือเกาทัณฑ์หมายปัจจามิตร
ขุนพลตรวจเตรียมพลไกร บ้างถือปืนไฟกระบี่กริช
เทียมทั้งรถทรงพระทรงฤทธิ์ รถประเทียบชวลิตรูจี ฯ
๏ เมื่อนั้น ท้าวทศรถเรืองศรี
ไสยาสน์ในราษราตรี เหนือที่แท่นแก้วอลงกรณ์
พระตรึกไปโดยในราชสาร จะทำการวิวาห์พระทรงศร
จนดาวเดือนเลื่อนลับคิรินทร แสงทองอ่อนอ่อนอำไพ
สนั่นเสียงคชาพาชี อึงมี่เพียงพื้นแผ่นดินไหว
แตรสังข์พิณพาทย์ฆ้องชัย พลไกรตื่นตาหากัน ฯ
๏ ก็เสด็จจากแท่นไสยาสน์ งามวิลาสดั่งเทพในสวรรค์
ชวนห้ากษัตริย์วิลาวัณย์ จรจรัลมาสรงชลธาร ฯ
๏ ชำระสระสนานสำราญองค์ ทรงสุคนธ์กลิ่นกลบหอมหวาน
บิตุเรศเรืองเดชชัยชาญ กับสองพระกุมารโอรส
ทรงสนับเพลาพลอยทับทิมพราย ภูษาล้วนลายเครือขด
พระวรนาฏยอดอนงค์ทรงยศ ทรงพื้นทองหมดทั้งสามองค์
บิตุเรศโอรสทรงชายแครง ชายไหวลายแทงกระหนกหงส์
สามพระมเหสีสุริย์วงศ์ ทรงสไบตาดทองกรองชาย
ต่างทรงตาบทิศทับทรวง สังวาลแก้วชิงดวงสามสาย
สะอิ้งองค์กุดั่นสุพรรณพราย ประดับถันเพชรรายอร่ามเรือง
ทองกรพาหุรัดประดับบุษย์ ธำมรงค์เรือนครุฑทรงเครื่อง
มงกุฎแก้วนพรัตน์ค่าเมือง กรรเจียกจรเพชรเหลืองอลงการ์
พระบิตุเรศทรงพระขรรค์ฤทธิรอน พระโอรสจับศรงามสง่า
หกกษัตริย์เสาวภาคย์เพียงเทวา ตามกันเสด็จมาขึ้นรถ ฯ
๏ รถเอยราชรถแก้ว กงเลื่อมกำแล้วด้วยมรกต
ทรงงามสามงอนอ่อนชด แก้วบดกาบบังบัลลังก์ลอย
สี่มุขแสงมาศจำรัสรัตน์ บันสะบัดบุษบกกระหนกห้อย
ม่านทิศมาศทาบกระหนาบพลอย สามยอดสุกย้อยดั่งดวงจันทร์
เทียมสินธพสี่สีกุมุท ขุนรถขับรุดดั่งจักรผัน
เครื่องสูงครบสิ่งสลับกัน ธงฉัตรถัดชั้นธงทอง
เสียงฆ้องซ้องขานประสานสังข์ กลองดังกลางดงกึกก้อง
รถประเทียบเรียบท้ายรถทอง ต่างกองตามกันเป็นหลั่นมา
ช้างนำชั้นนอกเคียงแข่ง เดินแซงโดยซ้ายฝ่ายขวา
ขับรถเร่งรีบโยธา ไปตามมรรคาพนาลัย ฯ
๏ ข้ามธารผ่านเนินสิงขร ประทับร้อนแรมมาในป่าใหญ่
จึ่งชวนสามสุดายาใจ ชมพรรณนกไม้ในไพรวัน ฯ
๏ กระเหว่าจับกิ่งกระวานร้อง กระทุงทองจับไม้กะทั่งหัน
กระลุมพูจู่จับแสลงพัน เขาจับข่อยขันเคียงนาง
สาลิกาบินจับกิ่งแก้ว แซงแซวจับโศกไซ้หาง
คณายูงพาฝูงมาจับยาง นกลางจับเลียบเรียงรัน
อีลุ้มจับโลดโบยบิน กระทาจับไม้กระถินขัน
โนรีจับรักพลอดกัน เบญจวรรณจับหว้ารายเรียง
กางเขนจับแคแล้วร่อนร้อง ช่างทองจับกระทุ่มส่งเสียง
โคกม้าจับโมกมองเมียง นกเอี้ยงจับเอื้องเยื้องกราย
กระตั้วจับกิ่งตะเคียนเต้น นกกระเต็นจับตอต้นขลาย
กุลาโห่จับเหียงเรียงราย หว้าจับกอหวายแล้วบินไป ฯ
๏ เดินทางตามหว่างพนาเวศ เข้าเขตมิถิลากรุงใหญ่
จึ่งให้หยุดพลสกลไกร โดยกระบวนพิชัยยาตรา ฯ
๏ บัดนั้น ทั้งสามเสนีมียศถา
ก้มเกล้าถวายบังคมลา ก็รีบเข้ามาพระนคร ฯ
๏ ครั้นถึงจึ่งประณตบทบงสุ์ ทูลองค์ท้าวชนกชาญสมร
ว่าข้านำสารพระภูธร ไปยังนครอยุธยา
พระองค์ผู้วงศ์เทเวศร์ แจ้งเหตุแสนโสมนัสสา
บัดนี้ยกพยุหโยธา มาหยุดอยู่นอกพระบุรี ฯ
๏ เมื่อนั้น ท้าวชนกจักรวรรดิเรืองศรี
ได้แจ้งแห่งคำเสนี ภูมีชื่นชมด้วยสมคิด
ผินพักตร์มาข้างพระอวตาร แล้วมีโองการประกาศิต
เจ้าทั้งสององค์ผู้ทรงฤทธิ์ พระบิตุเรศเสด็จมา
พ่อจงไปเฝ้าบทรัตน์ พระจอมจักรพรรดินาถา
กับองค์พระราชมารดา เชิญเสด็จเข้ามายังธานี
ตรัสแล้วจึ่งมีพจนารถ สั่งเสนามาตย์ทั้งสี่
จงจัดพหลโยธี โดยเสด็จสองศรีพระกุมาร ฯ
๏ บัดนั้น เสนาทั้งสี่ใจหาญ
ก้มเกล้ารับราชโองการ ก็คลานออกมาทันที ฯ
๏ ครั้นถึงจัดหมู่พลไกร ใส่เสื้ออำไพต่างสี
สองหมื่นพื้นรูปทรงดี ถือปทุมมาลีเป็นคู่กัน
ขุนม้าล้วนใส่เสื้อกรอง โพกแสดขลิบทองฉายฉัน
เจียระบาดคาดเอวทั้งห้าพ้น มือนั้นถือหางยูงกราย
มหาดเล็กล้วนลูกเสนา นุ่งห่มโอ่อ่าเฉิดฉาย
เตรียมทั้งรถแก้วแพรวพราย ไพร่นายคอยเสด็จบทจร ฯ
๏ เมื่อนั้น พระรามสุริย์วงศ์ทรงศร
กับองค์พระลักษมณ์ฤทธิรอน ชุลีกรท้าวชนกธิบดี
แล้วจึ่งเสด็จยุรยาตร งามดั่งเทวราชทั้งสองศรี
กรายกรย่างเยื้องจรลี มาขึ้นรถมณีพรายพรรณ ฯ
๏ สารถีขี่ขับอัสดร เคลื่อนพวกนิกรพลขันธ์
ปี่ฆ้องกลองแห่นี่นัน เร่งกันไปตามมรคา ฯ
๏ ครั้นถึงให้หยุดรถทรง สององค์ลงจากรัถา
กรายกรนวยนาดยาตรา เข้ามาเฝ้าองค์พระภูธร ฯ
๏ น้อมเศียรประณตบทบาท พระบิตุรงค์ธิราชชาญสมร
กับสามสมเด็จพระมารดร ชุลีกรทูลความแต่ต้นมา ฯ
๏ เมื่อนั้น ท้าวทศรถนาถา
ฟังลูกรักแจ้งกิจจา ปรีดาดั่งได้โสฬส
จึ่งมีพระราชวาที แก่หมู่เสนีทั้งหมด
จงเตรียมโยธาม้ารถ กำหนดให้พร้อมเพรียงกัน ฯ
๏ บัดนั้น จึ่งมหาเสนาคนขยัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ จึ่งเตรียมกระบวนพยุหบาตร เกลื่อนกลาดโดยซ้ายฝ่ายขวา
เป็นถ้องแถวตามแนวมรคา คอยท่าเสด็จจรจรัล ฯ
๏ เมื่อนั้น ท้าวทศรถรังสรรค์
กับเจ็ดกษัตราวิลาวัณย์ ครั้นสุริยันส่องฟ้าธาตรี
ก็เข้าที่สระสรงทรงเครื่อง อร่ามเรืองจำรัสรัศมี
กรายกรย่างเยื้องจรลี มาขึ้นรถมณีอลงการ ฯ
๏ เสด็จเหนือบัลลังก์รถทรง งามสง่าดั่งองค์พระสุริย์ฉาน
ให้เคลื่อนโยธีบริวาร เข้ายังราชฐานมิถิลา ฯ
๏ บัดนั้น หญิงชายชาวเมืองถ้วนหน้า
แก่เฒ่าสาวหนุ่มกลุ้มมา แต่งตัวโอ่อ่าประกวดกัน
เยียดยัดอัดอึงแถวถนน เพียงธรณีดลจะหล่มลั่น
เห็นกระบวนทวนธนูเกาทัณฑ์ หลายหลั่นเรียบริ้วทิวธง
เห็นโฉมพระลักษมณ์พระจักรกฤษณ์ ต่างตะลึงเพ่งพิศพิศวง
ถึงกองหลวงพวงเพชรจัตุรงค์ เห็นพระองค์ทรงภพอยุธยา
เสด็จเหนือที่นั่งบัลลังก์รถ งามยศงามทรงงามสง่า
ดั่งบรมพรหเมศศักดา เสด็จมาสู่พื้นดินดอน
พระพรตพระสัตรุดสุดท้าย งามคล้ายกับองค์พระทรงศร
ต่างตนนบนิ้วประนมกร ถวายพรแซ่ซ้องทั้งบุรี ฯ
๏ เมื่อนั้น พระพงศ์เทเวศร์เรืองศรี
ขับรถเข้าราชธานี ภูมีชมเมืองมิถิลา
ดูพื้นเขื่อนเพชรกำแพงมาศ ถนนลาดศีลาลายดั่งเลขา
เชิงป้อมรายปืนจินดา ทวาราหอรบอร่ามเรือง
นางเรียงงามเรียบระเบียบรัตน์ ธงชายคั่นฉัตรขนัดเนื่อง
ปราสาทแลงามลอยเฉลิมเมือง แสงประเทืองเรืองเทียมประทีปราย
บุษบกหน้าบันสุบรรณพลิ้ว เหนี่ยวหางนาคหิ้วเผ่นผาย
พักตร์พรหมผ่องพริ้มดั่งยิ้มพราย แก้วปลายยอดปลีกระจ่างฟ้า
ท้องสนามแสนสนุกจนสุดเนตร ประลองเดชหัสดินสำแดงกล้า
ชมพลางทางเพลินจำเริญตา จนประทับเกยชลาอลงกรณ์ ฯ
๏ เมื่อนั้น ท้าวชนกจักรวรรดิชาญสมร
กับองค์อัครราชบังอร บทจรรับเสด็จภูมี ฯ
๏ จึ่งตรัสปราศรัยคำรพ ขอเชิญพระจอมภพเรืองศรี
ขึ้นยังปราสาทแก้วมณี เป็นที่สำราญกายา ฯ
๏ เมื่อนั้น องค์ท้าวทศรถนาถา
ได้ฟังสุนทรวาจา ดั่งอมฤตฟ้ายาใจ
จึ่งเสด็จจากราชรถทอง พักตร์ผ่องดั่งดวงแขไข
ท้าวชนกก็นำตามเสด็จไป เข้าในปราสาทแก้วแพรวพรรณ ฯ
๏ ลดองค์ลงเหนือบัลลังก์อาสน์ งามดั่งเทวราชในสรวงสวรรค์
ท่ามกลางสุริย์วงศ์พงศ์พันธุ์ บังคมคัลเกลื่อนกลาดดาษดา ฯ
๏ เมื่อนั้น ท้าวชนกจักรวรรดินาถา
จึ่งมีสุนทรวาจา ปราศรัยโดยราชไมตรี
ครั้งนี้ทั้งสองพระนคร จะถาวรเป็นสุขเกษมศรี
ดั่งฉัตรแก้วกั้นโมลี ข้านี้จะฝากชีวัน ฯ
๏ เมื่อนั้น พระสุริย์วงศ์เทเวศร์รังสรรค์
ฟังท้าวชนกรำพัน พระทรงธรรม์จึ่งตอบสนองไป
ตัวเราได้แจ้งสารสวัสดิ์ โสมนัสไม่มีที่เปรียบได้
จึ่งยกรี้พลสกลไกร รอนแรมมาในหิมวา
หวังจะเป็นทองแผ่นเดียวกัน ร่วมชีพชีวันไปวันหน้า
กว่าจะม้วยดินสิ้นฟ้า เป็นมหามงคลสวัสดี
สองกษัตริย์สนทนาปราศรัย จนอุทัยลับเหลี่ยมคีรีศรี
ต่างองค์ต่างเสด็จจรลี เข้าที่สิริศรีไสยา ฯ
๏ เมื่อนั้น ท้าวชนกจักรวรรดินาถา
ครั้นแสงทองส่องโลกโลกา สกุณาไก่แก้วเกริ่นกัน
พระเสด็จจากที่ไสยาสน์ อันโอภาสพรรณรายฉายฉัน
สระสรงทรงเครื่องพรายพรรณ จรจรัลออกพระโรงรูจี ฯ
๏ ครั้นถึงจึ่งนั่งบัลลังก์รัตน์ ภายใต้เศวตฉัตรมณีศรี
ท่ามกลางแสนสุรเสนี จึ่งมีสิงหนาทบัญชา
ดูกรขุนโหราจารย์ ผู้ปรีชาชาญแกล้วกล้า
กูจะอภิเษกพระธิดา จงหาฤกษ์จะได้วันใด ฯ
๏ บัดนั้น จึ่งขุนโหราผู้ใหญ่
จับกระดานชนวนมาคูณไป ขับไล่ใส่สอบทุกตำรา
ปลอดทั้งทักทินยมขันธ์ เดือนวันก็ชอบชันษา
เป็นมหาสิทธิโชคโอฬาร์ เทวาลงทวารประชุมกัน
เห็นดีน้อมเศียรบังคมทูล นเรนทร์สูรปิ่นภพไอศวรรย์
ข้างขึ้นสามคํ่าวันจันทร์ รุ่งแล้วสิบหกชั้นฤกษ์ดี
ควรที่ทำการสยุมพร จะถาวรเป็นสุขเกษมศรี
ไม่มีอันตรายราคี จะเกิดสวัสดีทุกเวลา ฯ
๏ เมื่อนั้น ท้าวชนกจักรวรรดินาถา
ได้ฟังโหรเฒ่าทูลมา ผ่านฟ้าชื่นชมภิรมย์ใจ
จึ่งมีพระราชวาที สั่งมหาเสนีผู้ใหญ่
จงจัดปราสาทแก้วแววไว ให้อำไพด้วยเครื่องอลงการ ฯ
๏ บัดนั้น เสนาผู้ปรีชาหาญ
รับสั่งแล้วกราบบทมาลย์ คลานออกมาจากพระโรงคัล ฯ
๏ จึ่งจัดพระมหาปราสาท อันโอภาสพรรณรายฉายฉัน
ลาดพรมสุจหนี่พื้นสุวรรณ ฉากกั้นชั้นนอกลับแลบัง
เอาปัญจคงคาสุธารส ใส่กลศรจนามหาสังข์
แก้วทองกองขึ้นเป็นบัลลังก์ แล้วตั้งเศวตฉัตรรัตนา
แว่นแก้วมรกตรูจี เทียนชัยบายศรีซ้ายขวา
แล้วสั่งสังฆการีผู้ปรีชา ไปนิมนต์พระมหาอาจารย์ ฯ
๏ บัดนั้น ฝ่ายสังฆการีผู้ปรีชาหาญ
น้อมเกล้ารับบัญชาการ ก็พากันลนลานออกไป ฯ
๏ ครั้นถึงศาลาอารัญ พระสุธามันตันอาจารย์ใหญ่
แจ้งว่าพระองค์ทรงภพไตร ภูวไนยจะแต่งการวิวาห์
ให้มานิมนต์พระนักพรต กับคณะดาบสชีป่า
เข้าไปให้ทันเวลา มหาศุภฤกษ์นาที ฯ
๏ เมื่อนั้น พระสุธามันตันฤๅษี
ทั้งหมู่คณะโยคี ได้ฟังสังฆการีก็ปรีดา
ต่างทรงหนังเสือคากรอง ถือตาลปัตรป้องบังหน้า
ออกจากพระบรรณศาลา พากันเข้ามายังเวียงชัย ฯ
๏ ครั้นถึงจึ่งขึ้นบนปราสาท นั่งอาสน์โดยอันดับน้อยใหญ่
ต่างบริกรรมสำรวมใจ ตามในลัทธิพระนักธรรม์ ฯ
๏ เมื่อนั้น หัสนัยน์เจ้าตรัยตรึงศ์สวรรค์
แจ้งว่าท้าวทศรถนั้น มาพร้อมกันยังมิถิลา
ตั้งการอภิเษกพระจักรี กับพระลักษมีเสน่หา
จึ่งจัดเครื่องประดับกายา สำหรับกษัตราสององค์
เสร็จแล้วก็เสด็จยุรยาตร งามวิลาสดั่งท้าวครรไลหงส์
พร้อมหมู่เทพบุตรนางอนงค์ พากันเหาะตรงลงไป ฯ
๏ ครั้นถึงมิถิลาราชฐาน ก็พาเทพบริวารน้อยใหญ่
กับหมู่นางฟ้าสุราลัย เข้าในปราสาทมณี ฯ
๏ เมื่อนั้น ท้าวทศรถเรืองศรี
ทั้งท้าวชนกธิบดี เห็นองค์ตรีเนตรเสด็จมา
สองกษัตริย์ออกรับพร้อมกัน บังคมคัลด้วยใจหรรษา
เชิญเสด็จขึ้นแท่นรัตนา ใต้มหาเศวตฉัตรชัย ฯ
๏ เมื่อนั้น พระจอมเมรุมาศเขาใหญ่
กับนางสุชาดายาใจ เห็นใกล้ศุภฤกษ์นาที
จึ่งพาสมเด็จพระสี่กร กับองค์บังอรลักษมี
ยุรยาตรนาดกรจรลี ต่างไปเข้าที่สรงชล ฯ
๏ ให้ไขท่อแก้วปทุมทอง น้ำทิพย์เป็นละอองฝอยฝน
ทรงสุคนธารสเสาวคนธ์ ปรุงปนนพมาศชมพูนุท
โกสีย์ให้ทรงสนับเพลา ก้านกระหนกพรายเพราประดับบุษย์
ภูษาพื้นตองเครือครุฑ ทองผุดช่อเชิงวาสุกรี
จึ่งนางอนงค์สุชาดา ถวายทิพย์ภูษาพระลักษมี
สไบตาดลอยดวงมณี สอดสีทับทิมอลงการ
พระทรงชายไหวไหวระยับ ชายแครงประดับมุกดาหาร
ฉลององค์ตาบทิศสังวาล ทับทรวงดวงประพาฬแกมสุวรรณ
นางทรงตาบเพชรสะอิ้งแก้ว แล้วใส่สร้อยซับประดับถัน
ต่างทรงพาหุรัดมังกรพัน นาคเกี้ยวกุดั่นทองกร
ธำมรงค์มงกุฎเนาวรัตน์ ดอกไม้ทิศจำรัสประภัสสร
งามดั่งสุริยันกับจันทร อันเขจรลอยเลื่อนเมฆา ฯ
๏ เมื่อนั้น หัสนัยน์เจ้าตรัยตรึงศา
ทั้งโฉมนางสุจิตรา ครั้นจวนเวลานาที
โกสีย์นำเสด็จพระหริวงศ์ นางฟ้านำองค์พระลักษมี
เทวาแลเทพนารี พระวงศ์สองธานีก็ตามมา
๏ ครั้นถึงจึ่งให้สองกษัตริย์ นั่งร่วมเศวตฉัตรซ้ายขวา
เหนือกองสุวรรณรัตนา เอาหัตถานั้นเข้าประสานกัน ฯ
๏ มาจะกล่าวบทไป ถึงนางเทพธิดาสาวสวรรค์
อยู่ในเศวตฉัตรพรายพรรณ กับเทวัญรักษาธานี
เห็นพระนารายณ์สุริย์วงศ์ จะสมพงศ์กับพระลักษมี
ต่างองค์ชื่นชมยินดี อัญชุลีแซ่ซ้องสาธุการ
ก็โปรยทิพย์บุปผามาลาศ เกลื่อนกลาดกลิ่นเกลี้ยงหอมหวาน
อวยชัยถวายพรพระอวตาร จงเป็นประธานในธาตรี ฯ
๏ ได้เอยได้ฤกษ์ โหราให้เบิกบายศรี
ลั่นฆ้องประโคมดนตรี กาหลอึงมี่โกลา
องค์ท้าวหัสนัยน์ก็จุดเทียน ส่งแว่นเวียนซ้ายไปขวา
เทวามานุษย์ดาษดา รับส่งลงมาเป็นหลั่นกัน ฯ
๏ ครั้นถ้วนเจ็ดรอบโดยศาสตร์ เทวราชดับเทียนเฉลิมขวัญ
พระหัตถ์นั้นโบกเปลวควัน จุณจันทน์เจิมสองกษัตรา ฯ
๏ เมื่อนั้น พระวสิษฐ์สวามิตรฌานกล้า
พระสุธามันตันผู้ปรีชา ทั้งสามพระมหามุนี
จึ่งเอาน้ำสังข์นํ้ากลศ รดพระจักราเรืองศรี
กับนางสีดาเทวี พราหมณ์ชีพร้อมกันอำนวยพร
สององค์จงทรงศรีสวัสดิ์ เสวยแสนสมบัติสโมสร
เป็นสุขอยู่ทุกนิรันดร สถาวรอย่ามีโรคัน ฯ
๏ เมื่อนั้น หัสนัยน์เจ้าตรัยตรึงศ์สวรรค์
กับหมู่นางฟ้าวิลาวัณย์ บรรดาเทเวศร์ซึ่งลงมา
ครั้นสำเร็จเสร็จการมงคล ต่างตนแสนโสมนัสสา
จึ่งอำนวยอวยสวัสดิ์เดชา แก่สองกษัตราวิไลลักษณ์
อย่ามีทุกข์โศกโรคภัย เป็นที่พึ่งทั่วไปทั้งไตรจักร
สืบสุริย์วงศ์พระหริรักษ์ เป็นหลักโลกาธาตรี
ครั้นแล้วเทวาและดาบส ลาท้าวทศรถเรืองศรี
ทั้งท้าวชนกธิบดี ต่างไปที่อยู่ภิรมยา ฯ
๏ เมื่อนั้น สองพระบิตุรงค์นาถา
ครั้นเสร็จสำเร็จการวิวาห์ แสนโสมนัสสาพันทวี
จึ่งพาพระรามสุริย์วงศ์ กับองค์นางสีดามารศรี
ยุรยาตรจากอาสน์รูจี ไปปราสาทมณีพรายพรรณ ฯ
๏ เมื่อนั้น องค์พระหริรักษ์รังสรรค์
ครั้นคํ่ายํ่าแสงสุริยัน แสงจันทร์จำรัสเมฆา
พระแสนคะนึงรึงจิต คิดความสนิทเสน่หา
ในองค์อัคเรศสีดา ดั่งหนึ่งอุราจะทำลาย
จึ่งชำระสระสรงทรงเครื่อง อร่ามเรืองดั่งดวงพระสุริย์ฉาย
เสด็จจากแท่นสุวรรณพรรณราย กรายกรเข้าห้องมณี ฯ
๏ ลดองค์ลงเหนือบัลลังก์แก้ว ผ่องแผ้วฤทัยเกษมศรี
นั่งชิดพิศโฉมนางเทวี มีศรีเสาวภาคย์จำเริญตา
งามพักตร์ดั่งดวงศศิธร งามขนงก่งงอนดั่งเลขา
งามเนตรดั่งเนตรมฤคา งามนาสิกแฉล้มงามกรรณ
งามโอษฐ์โอษฐ์เอี่ยมดั่งจะแย้ม งามทั้งสองแก้มงามถัน
งามจริตกิริยาวิลาวัณย์ สารพันพริ้มพร้อมทั้งกายา
ยิ่งพิศยิ่งพิศวาสกลุ้ม ให้รุมรึงในความเสน่หา
แสนรักสุดรักวนิดา จึ่งมีบัญชาตรัสไป ฯ
๏ โฉมเอยโฉมเฉลา ยุพเยาว์ผู้ยอดพิสมัย
พระบิตุรงค์ขององค์อรไท ภูวไนยเสี่ยงศิลป์พระศุลี
หวังหาคู่เจ้าเยาวลักษณ์ ให้สมศักดิ์สุริย์วงศ์เฉลิมศรี
พี่แจ้งข่าวเร่าร้อนทั้งอินทรีย์ ดั่งชีวีจะจากกายา
มิได้คิดสิ่งซึ่งลำบาก สู้ยากดั้นดงพงป่า
เป็นกุศลผลบุญได้สร้างมา กับองค์วนิดายุพาพาล
พี่จึ่งยกธนูขึ้นได้ เทพไทแจ้งสิ้นทุกสถาน
ขอเชิญนาฏน้องนงคราญ เยาวมาลย์ผินพักตร์มาพาที ฯ
๏ เมื่อนั้น นวลนางสีดามารศรี
ลดองค์ลงจากแท่นมณี เทวีกรานก้มพักตรา
ให้สะเทินเขินใจเป็นพ้นนัก เพียงจักสิ้นชีพสังขาร์
แต่ชม้ายชายเนตรชำเลืองมา ดูพระจักราผู้ทรงฤทธิ์
งามพักตร์ดั่งดวงพระสุริยน อันหมดเมฆมณฑลไม่ปกปิด
งามทรงยิ่งเทพนิรมิต งามจริตสุรเสียงจับใจ
งามเนตรแหลมคมดั่งแสงศร จะต่อเนตรภูธรก็ไม่ได้
บังคมก้มพักตร์อยู่แต่ไกล อรไทมิได้จำนรรจา ฯ
๏ น้องเอยน้องรัก เยาวลักษณ์พี่ยอดเสน่หา
อย่าสะเทิ้นเขินใจนางกัลยา ใช่ว่าใครจะล่วงไยไพ
สองพระองค์มงกุฎสุธาธาร ทำการอินทราภิเษกให้
สมศรีสมศักดิ์อรไท ถอยหนีไปไยนางเทวี
เชิญเจ้าขึ้นมาบนแท่นทอง เหมือนน้องบำรุงสวาทพี่
เจ้าดวงนัยนาจงปรานี มารศรีอย่าสลัดตัดรอน ฯ
๏ เมื่อนั้น นวลนางสีดาดวงสมร
ได้ฟังบัญชาอันสุนทร ประนมกรแล้วทูลสนองไป
ซึ่งพระองค์ว่าทรงพระการุญ พระคุณนั้นหาที่สุดไม่
อันจะให้ใกล้บาทนั้นจนใจ พระจะว่าสิ่งใดก็ว่ามา
ที่พอรองบงกชพจนารถ ข้าบาทจะรับใส่เกศา
ที่เหลือสติปัญญา ผ่านฟ้าจงได้ปรานี ฯ
๏ สุดเอยสุดสวาท นุชนาฏจำเริญฤทัยพี่
รักเจ้าเท่าดวงชีวี ว่าไยฉันนี้วนิดา
พี่ไร้คู่สู่สมภิรมย์รัก จึ่งสามิภักดิ์มาอาสา
จนได้ดวงทิพย์สุมณฑา ค่อยคลายวิญญาณ์ที่รุ่มร้อน
ว่าพลางเสด็จจากอาสน์แก้ว อันเพริศแพรวจำรัสประภัสสร
สองหัตถ์โอบอุ้มบังอร ขึ้นแท่นอลงกรณ์อำไพ ฯ
๏ ผ่านเอยผ่านฟ้า อนิจจาควรหรือมาทำได้
น้อยจิตเพียงชีวิตจะบรรลัย น้อยใจเป็นพ้นพันทวี
ว่าพลางสลัดปัดกร คมค้อนแล้วผันพักตร์หนี
หยิกข่วนผลักไสไม่ปรานี ทำดีแล้วหรือพระจักรา ฯ
๏ ดวงเอยดวงสมร เจ้างามงอนจำเริญเสน่หา
แสนรักสุดรักวนิดา สุดปัญญาที่จะรั้งรอใจ
ถึงเจ้าจะหยิกข่วนด้วยเล็บ ความเจ็บนั้นพี่พอทนได้
ซึ่งจะทนประดิพัทธ์กำหนัดใน สุดใจพี่แล้ววนิดา
ว่าพลางอิงแอบแนบชิด จุมพิตด้วยความเสน่หา
พระกรเลียมลอดสอดคว้า ดวงมณฑาทิพย์สุมามาลย์
หยอกเย้าเคล้าคลึงเกี้ยวกระหวัด ประดิพัทธ์กลั้วกลิ่นหอมหวาน
ภุมรินบินร่อนคัคนานต์ เชยบุษบาบานอรชร
พระพายพัดต้องกลีบโกมล ขยายแย้มเสาวคนธ์เกสร
สองสมสองสุขสถาวร สองสมรสำราญทั้งสององค์ ฯ
๏ เมื่อนั้น นางสีดาแน่งน้อยนวลหง
ได้ร่วมสังวาสพระหริวงศ์ พิศวงในรสฤดี
ลืมอายลืมองค์พระบิตุราช ลืมฝูงอนงค์นาฏสาวศรี
ลืมทั้งสมเด็จพระชนนี ลืมที่เคยเล่นภิรมยา
จงรักภักดีถึงชีวิต ต่อพระจักรกฤษณ์นาถา
อิงแอบแนบองค์พระภัสดา จนเวลารุ่งแสงทินกร ฯ
๏ เมื่อนั้น พระบิตุรงค์นารายณ์ทรงศร
ครั้นเสร็จแต่งการสยุมพร ภูธรจะกลับไปเวียงชัย
จึ่งชำระสระสรงทรงเครื่อง อร่ามเรืองดั่งดวงแขไข
เสด็จจากปราสาทแก้วแววไว ไปยังท้าวชนกธิบดี ฯ
๏ ครั้นถึงจึ่งนั่งร่วมอาสน์ อันโอภาสจำรัสรัศมี
ท่ามกลางเสนามนตรี แล้วมีสุนทรวาจา
ครั้งนี้ทั้งสองพระนคร จะถาวรเป็นบรมสุขา
ร่วมแดนแผ่นพื้นพสุธา ไปชั่วกัลปาช้านาน
พระองค์ผู้ทรงศรีสวัสดิ์ จงเสวยสมบัติพัสถาน
ให้เป็นผาสุกสำราญ อย่ามีภัยพาลพาธา
ตัวข้าขอลาพระราเมศ กับองค์อัคเรศสุณิสา
ไปยังนครอยุธยา ครอบครองไพร่ฟ้าประชาชี ฯ
๏ เมื่อนั้น ท้าวชนกจักรวรรดิเรืองศรี
ได้ฟังพจนารถวาที ภูมีรำพึงคะนึงคิด
ด้วยแสนสุดรักพระธิดา ผ่านฟ้าอัดอั้นตันจิต
ครั้นจะขัดก็เกรงพระทรงฤทธิ์ จึ่งมีประกาศิตตอบไป
ตัวข้าผู้ผ่านสมบัตินี้ โอรสบุตรีหามีไม่
ตั้งจิตคิดจะฝากชีวาลัย ในองค์พระรามนางสีดา
หมายว่าจะมอบเศวตฉัตร สืบวงศ์จักรพรรดินาถา
ที่ในบูรินทร์มิถิลา เป็นมหาจรรโลงธาตรี
บัดนี้พระองค์จะพาไป ดั่งตัดใจตัดเกล้าเกศี
จะแสนทุกข์สุดทุกข์ทุกนาที สุดที่จะขัดพระบัญชา ฯ
๏ เมื่อนั้น ท้าวทศรถนาถา
ได้ฟังจึ่งตอบพระวาจา ผ่านฟ้าอย่าละห้อยน้อยใจ
อันมิถิลาธานี กับทวารวดีกรุงใหญ่
มรคาก็ไม่ใกล้ไกล มิได้ลำบากกันดาร
สองเจ้าก็จะมาเฝ้าบาท ใช่จะสิ้นชีวาตม์สังขาร
เหมือนหนึ่งอยู่ใต้บทมาลย์ อย่ารำคาญวิญญาณ์จาบัลย์ ฯ
๏ เมื่อนั้น ท้าวชนกจักรวรรดิรังสรรค์
ได้ฟังพระองค์วงศ์เทวัญ ดั่งสุคันธ์ทิพรสระงับร้อน
แล้วมีสุนทรวาที ข้าขอฝากบุตรีดวงสมร
จงเลี้ยงไว้เหมือนลูกในอุทร ผิดชอบสั่งสอนด้วยเมตตา
ตรัสแล้วจึ่งสั่งนางอนงค์ จงรีบเร่งลงไปหา
พระรามกับนางสีดา ให้เจ้าขึ้นมาบัดเดี๋ยวนี้ ฯ
๏ บัดนั้น จึ่งนางกำนัลสาวศรี
ก้มเกล้ารับสั่งพระภูมี ถวายอัญชุลีแล้วรีบไป ฯ
๏ ครั้นถึงทั้งสองสุริย์วงศ์ ก็นั่งลงนบนิ้วประนมไหว้
ทูลว่าพระบิตุรงค์ทรงชัย ให้ข้ามาเชิญเสด็จจร ฯ
๏ เมื่อนั้น พระรามนางสีดาดวงสมร
ได้แจ้งรับสั่งพระบิดร ก็กรายกรขึ้นเฝ้าพระภูมี ฯ
๏ ครั้นถึงประณตบทบงสุ์ องค์พระบิตุรงค์ทั้งสองศรี
คอยฟังพจนารถวาที ในที่ท่ามกลางพระกำนัล ฯ
๏ เมื่อนั้น ท้าวชนกจักรวรรดิรังสรรค์
เห็นสองลูกยาวิลาวัณย์ งามดั่งสุริยันจันทร
จึ่งตรัสเรียกราชบุตรี มารศรีจงฟังพ่อสั่งสอน
เจ้าจะจากอกพระบิดร ไปอยู่นครอยุธยา
เป็นข้าช่วงใช้บำเรอบาท พระภัสดาธิราชนาถา
สงวนกายฝากกายฝากชีวา ภักดีไปกว่าจะม้วยมิด
อย่าทะนงว่าเป็นองค์อัครราช เจียมกายอย่าประมาทราชกิจ
ฝูงอนงค์ซึ่งพระองค์ใช้ชิด อย่าคิดฉันทาราคี
อันพระชนนีบิตุเรศ ก็เหมือนบังเกิดเกศเกศี
ลูกรักจงรักภักดี จึ่งมีสวัสดีสถาวร
อย่าก่อการให้เคืองในเบื้องบาท เยาวราชจงสมัครสโมสร
ถนอมจิตเป็นนิจนิรันดร ดวงสมรจงจำวาที ฯ
๏ เมื่อนั้น นวลนางสีดามารศรี
ฟังพระบิตุรงค์ทรงธรณี น้อมเศียรชุลีกับบาทา
โอ้ว่าพระองค์ผู้ทรงเดช พระคุณเคยปกเกศเกศา
เลี้ยงลูกแต่เยาว์จนใหญ่มา ผ่านฟ้ามิให้อนาทร
ถนอมดั่งดวงเนตรดวงใจ ผิดชอบสิ่งใดพระสั่งสอน
จนลาพรตคืนเข้าพระนคร ด้วยอาวรณ์จะปลูกลูกรัก
จึ่งตั้งพิธียกศิลป์ชัย เลือกคู่จะให้เสมอศักดิ์
ให้สมวงศ์สมพงศ์สมพักตร์ ให้เป็นหลักจรรโลงธาตรี
ควรหรือไม่ได้สนองบาท พระบิตุรงค์ธิราชเรืองศรี
ร่ำพลางนางทรงโศกี ดั่งหนึ่งชีวีจะมรณา ฯ
๏ เมื่อนั้น ท้าวชนกจักรวรรดินาถา
ทั้งองค์สมเด็จพระมารดา เห็นลูกโศการำพัน
สององค์กอดองค์เยาวลักษณ์ ชลนาคลอพักตร์แล้วรับขวัญ
โอ้ว่าเจ้าดวงชีวัน จะกันแสงรำพันไปไยมี
จำเป็นแล้วจำจะวิโยค จงดับโศกเสียเถิดนะโฉมศรี
ไหนจะพ้นบิตุเรศชนนี ใช่จะสิ้นชีวีจากจร
ควรเจ้าจะสนองรองบาท พระสามีธิราชทรงศร
จึ่งจะเป็นศรีสวัสดิ์สถาวร ดวงสมรถนอมใจให้จงดี ฯ
๏ เมื่อนั้น นวลนางสีดามารศรี
ฟังพระชนกชนนี ดั่งวารีทิพย์มาโซมทา
ค่อยคลายโศกาจาบัลย์ ประนมกรอภิวันท์เหนือเกศา
อันตัวลูกรักจักขอลา จากเบื้องบาทาพระภูธร
ที่ไหนจะได้ฉลองบาท พระบิตุราชมารดาเหมือนแต่ก่อน
พระองค์ค่อยอยู่สถาวร สโมสรเป็นสุขสำราญ ฯ
๏ เมื่อนั้น ท้าวชนกผู้ปรีชาหาญ
ได้ฟังพระธิดายุพาพาล สงสารเป็นพ้นพันทวี
ผินพักตร์มามีสุนทร ดูกรพระรามเรืองศรี
เจ้ากับสีดาเทวี บารมีคู่สร้างมาด้วยกัน
จงเลี้ยงรักษาให้สุจริต พลั้งผิดอย่าทำหุนหัน
จะเป็นศรีสวัสดิ์ทุกนิรันดร์ ดั่งฉัตรแก้วกั้นโลกา ฯ
๏ เมื่อนั้น พระจักรรัตน์แก้วนาถา
ฟังท้าวชนกบิดา กราบกับบาทาแล้วทูลไป
ซึ่งพระองค์ทรงการุญ พระคุณนั้นหาที่สุดไม่
อย่าอาวรณ์ร้อนราชฤทัย สิ่งใดมิให้เคืองบาทา ฯ
๏ เมื่อนั้น พระพงศ์จักรพรรดินาถา
ครั้นสำเร็จเสร็จสั่งสนทนา ลาท้าวชนกธิบดี
จึ่งพาพระรามลูกรัก กับสีดาเยาวลักษณ์โฉมศรี
เสด็จจากอาสน์แก้วรูจี มาปราสาทมณีอำไพ ฯ
๏ ครั้นถึงจึ่งมีบัญชา สั่งมหาเสนาผู้ใหญ่
จงเตรียมพหลพลไกร จะกลับไปยังราชธานี ฯ
๏ บัดนั้น จึ่งมหาเสนาทั้งสี่
รับสั่งพระองค์ทรงฤทธี อัญชุลีแล้วรีบออกมา ฯ
๏ ให้องค์สมเด็จพระอวตาร คุมทหารหกหมื่นเดินหน้า
ใส่เสื้อกำมะหยี่สีฟ้า ถือปืนคาบศีลารางแดง
โยธาห้าแสนในกองหลวง เสื้อม่วงฉลุลายแย่ง
ถือหอกขัดดาบคมแวง กวัดแกว่งโจมจ้วงทะลวงฟัน
พระลักษมณ์พระสัตรุดอนุชา เป็นปีกซ้ายขวาแข็งขัน
โยธาห้าหมื่นเสมอกัน ใส่เสื้อสีจันทร์ถือธนู
พระพรตกองหลังรั้งท้าย ไพร่นายเดินเคียงเป็นคู่คู่
หกหมื่นพื้นเสื้อชมพู ถือทวนห้อยพู่จามรี
ช้างดั้งช้างกันม้าแซง ตามตำแหน่งหมอควาญประจำขี่
อีกพลท้าวชนกธิบดี ภูมีประทานพระธิดา
หญิงชายได้หมื่นหกพัน เคียงคั่นพระประเทียบซ้ายขวา
เสร็จทรงรถแก้วแววฟ้า คอยท่าตามเสด็จบทจร ฯ
๏ เมื่อนั้น ท้าวทศรถชาญสมร
ครั้นสิ้นแสงศรีรวีวร เข้าที่บรรจถรณ์ภิรมยา
ยินดีด้วยได้ศรีสะใภ้ สมดั่งพระทัยปรารถนา
แสนรักเพิ่มพ้นคณนา ดั่งว่าดวงชีพชีวี
มิได้บรรทมหลับสนิท ตรึกคิดที่จะคืนบุรีศรี
จนแสงทองส่องฟ้าธาตรี สกุณีเร้าเร่งสุริยัน ฯ
๏ จึ่งเสด็จจากแท่นไสยาสน์ งามดั่งเทวราชรังสรรค์
ชวนแปดกษัตราวิลาวัณย์ จรจรัลเข้าที่สรงชล ฯ
๏ พนักงานไขท่อสุหร่ายทอง นํ้าทิพเป็นละอองฝอยฝน
ทรงสุคันธารสเสาวคนธ์ ปรุงปนเรณูสุพรรณพราย
ต่างทรงสนับเพลาภูษิต สุราฤทธิ์บรรจงมาถวาย
ชายไหวชายแครงพรรณราย ฉลององค์โหมดลายกระหนกพัน
นางทรงสไบตาดสอดสี สร้อยมณีทับทรวงประดับถัน
ต่างทรงตาบทิศสังวาลวัลย์ พาหุรัดกุดั่นทองกร
ธำมรงค์เรือนเก็จเพชรแพร้ว มงกุฎแก้วกุณฑลประภัสสร
ห้อยห่วงมาลัยกรรเจียกจร กรายกรตามกันมาขึ้นรถ ฯ
๏ จึ่งสั่งนายราชรถา ให้โบกธงสัญญาเป็นกำหนด
พระรามสุริย์วงศ์ทรงยศ ก็คลาเคลื่อนเลื่อนทศโยธี ฯ
๏ รถเอยราชรถแก้ว กำวงกงแววสลับสี
แอกงอนอ่อนงามล้วนมณี สี่มุขสุกแม้นวิมานอินทร์
บัลลังก์บดเหลี่ยมเป็นเรือนเก็จ กระจกพื้นกระจังเพชรประดับสิ้น
ต่างรถแต่งรายโกมิน เทียมสินธพสิบชาญฉกรรจ์
ขุนรถขับรีบเยื้องกราย ธงริ้วทิวรายหลายหลั่น
ชุมสายฉายแสงสุริยัน ฆ้องสนั่นกลองดังกลางดง
อันสัตว์จัตุบททวิบาท บินกลาดวิ่งเกลื่อนไพรระหง
ตกใจตื่นจรเวียนวง ด้วยเสียงกงแสงแก้วจับตา
รีบพลเร่งพวกทวยหาญ โห่สะท้านแห่สะเทือนมาในป่า
ผงคลีพัดคลุ้มเมฆา ยาตราโดยทางพนาลี ฯ
๏ บัดนั้น ฝ่ายนกกระเต็นปักษี
อยู่รังใต้พื้นปัถพี เมื่อเหตุจะมีก็บินมา ฯ
๏ ถาถาบฉาบจิกธงชัย แล้วบินผ่านไปฝ่ายขวา
ให้แจ้งนิมิตประจักษ์ตา ก็คืนเข้าป่าพนาวัน ฯ
๏ เมื่อนั้น ท้าวทศรถรังสรรค์
เห็นนกกระเต็นตัวฉกรรจ์ บินหันฉาบลงที่ธงชัย
พระจึ่งถวิลจินดา แต่ก่อนมาหาเป็นเช่นนี้ไม่
มาตรแม้นเทวาสุราลัย ใครใครก็เกรงฤทธิ์กู
ครั้งนี้อัศจรรย์พันทวี ฤๅจะมีไพรีมาต่อสู้
นกจึ่งบอกลางให้รู้ ภูธรตะลึงรำพึงคิด
เห็นต้องในพิชัยพยุหบาตร จึ่งมีพจนารถประกาศิต
สั่งขุนเสนาซึ่งใช้ชิด จงหาโหรทายนิมิตเข้ามา ฯ
๏ บัดนั้น เสนีผู้มียศถา
รับสั่งแล้วถวายบังคมลา วิ่งเรียกโหราลนลาน ฯ
๏ บัดนั้น ขุนโหรผู้ปรีชาหาญ
กับยายเมียแก่บูราณ ขี่ช้างพิการมาด้วยกัน
สัพยอกหยอกเย้ากันตายาย เป็นสุขสบายเกษมสันต์
ได้ยินว่าพระองค์ทรงธรรม์ บัญชาให้หาก็ตกใจ
มือคว้าหาสมุดคัมภีร์ กูไว้นี้ยายเก็บไปเสียไหน
ค้นพลางตกช้างลงไป ผุดลุกขึ้นได้ก็วิ่งมา ฯ
๏ เมื่อนั้น ท้าวทศรถนาถา
จึ่งบอกนิมิตสกุณา แก่ขุนโหราแต่ต้นไป
อันซึ่งเกิดเหตุทั้งนี้ เห็นร้ายฤๅดีเป็นไฉน
เราคิดฉงนสนเท่ห์ใจ หรือใครจะมาโรมรัน ฯ
๏ บัดนั้น จึ่งขุนโหราคนขยัน
ได้ฟังบรรหารพระทรงธรรม์ อภิวันท์รับราชวาที
พิเคราะห์ในพิชัยสงคราม ทั้งยามตรีเนตรดิถี
แจ้งแล้วก็ทูลโดยคัมภีร์ สกุณีนี้มีในตำรา
เป็นสัตว์เบื้องซ้ายมาจำเพาะ ต้องบาปพระเคราะห์เพลาขวา
ไพรีจะมาบีฑา แต่ว่าฝ่ายเราจะมีชัย
ถึงโกฏิแสนแม้นมาทั้งจักรวาล ไม่ต้านทานฤทธิ์พระองค์ได้
พระยศยิ่งจะปรากฏไป ทั้งในฟากฟ้าดินดอน ฯ
๏ เมื่อนั้น ท้าวทศรถชาญสมร
ฟังขุนโหราพยากรณ์ ภูธรเกษมเปรมปรีดิ์
สำรวลสรวลยิ้มพริ้มพักตร์ ด้วยอัคเรศมเหสี
ให้เร่งรถเร่งทศโยธี ข้ามคีรีห้วยธารผ่านมา ฯ
๏ มาจะกล่าวบทไป ถึงรามสูรยักษา
อยู่ยังวิมานรัตนา กึ่งมหาเมรุบรรพต
ในชั้นจาตุมหาราช ร้ายกาจฤทธิไกรดังไฟกรด
เลื่องชื่อลือนามขามยศ หยาบช้าสาหสเป็นพ้นนัก
มีแต่ริษยาสาธารณ์ รุกรานเที่ยวไปทั้งไตรจักร
มนุษย์ครุฑาสุรารักษ์ กลัวเดชขุนยักษ์ผู้ศักดา
คิดจะไปเที่ยวประพาส ชมพฤกษาชาติในป่า
แต่งองค์ทรงเครื่องอลงการ์ รจนาด้วยทิพอาภรณ์
ทำสง่าดั่งท้าวเวสสุวัณ กุมภัณฑ์เหน็บขวานแล้วถือศร
ออกจากวิมานอลงกรณ์ สำแดงฤทธิรอนเหาะไป ฯ
๏ ดั้นหมอกออกกลีบเมฆา ถึงแดนมิถิลากรุงใหญ่
ลงยังชายป่าพนาลัย เที่ยวไปตามแถวแนวธาร ฯ
๏ ชมพรรณฝูงสัตว์จัตุบาท สีหราชไกรสรคชสาร
โตกิเลนสิงห์ขนัดเนื้อฟาน พาลยัคฆ์แรดร้ายจามรี
เลียงผาล่าเลียบเหลี่ยมผา ทักกะทอนรพาเม่นหมี
ทั้งหมู่ลิงค่างบ่างชะนี คชสีห์เที่ยวท่องตามกัน
เสือเหลืองย่างเยื้องยืนหยัด นรสิงห์เริงสัตว์ระเห็จหัน
กระต่ายเต้นเล่นโลดพัลวัน ฉมันเมียงเคียงคู่เป็นหมู่จร
กระทิงเที่ยวเดียวเดินเกริ่นร้อง โคคะนองตามคณากาสร
กวางทรายละมั่งพังพอน วิ่งซ่อนตามเชิงบรรพต
เป็นหมู่หมู่ดูเพลินจำเริญตา สับสนไปมาไม่รู้หมด
ชมพลางทางเที่ยวเลี้ยวลด บทจรไปตามพนาลี ฯ
๏ เหลือบแลเห็นฝูงพลากร รถรัตน์อัสดรอึงมี่
ครื้นครั่นสนั่นปัถพี อสุรีก็เดินเข้ามา ฯ
๏ ยืนขวางที่ทางพนาเวศ สำแดงฤทธิเดชแกล้วกล้า
แล้วร้องประกาศด้วยวาจา ว่าเหวยมนุษย์เท่าแมงใย
อันซึ่งเจ้านายของเอ็งนี้ มีนามกรเป็นไฉน
ถิ่นฐานบ้านเมืองอยู่แห่งใด พากันมาไยในไพรวัน ฯ
๏ บัดนั้น พวกทหารกองหน้าคนขยัน
เหลือบแลไปเห็นกุมภัณฑ์ กายนั่นใหญ่หลวงมหึมา
ตกใจตะลึงทั้งไพร่นาย ต่างตนเหลียวซ้ายแลขวา
ที่กล้าก็ตอบวาจา ว่าเหวยดูก่อนอสุรี
อันนามกรพระทรงยศ ชื่อท้าวทศรถเรืองศรี
เป็นจอมจรรโลงธาตรี ได้ผ่านบุรีอยุธยา
พระองค์ยาตราทวยหาญ ไปแต่งการพระโอรสา
ซึ่งยกศิลป์ในเมืองมิถิลา ได้นางจะพาไปเวียงชัย
ท่านไม่รู้หรือจึ่งมาถาม จะเกรงเดชพระรามก็หาไม่
อย่าพักอาจองทะนงใจ จะบรรลัยเป็นภัสมธุลีกัลป์ ฯ
๏ เมื่อนั้น รามสูรฤทธิแรงแข็งขัน
ได้ฟังโกรธาขบฟัน กุมภัณฑ์ร้องตอบด้วยคำพาล
เจ้ามึงซึ่งชื่อว่าราเมศ อันมีฤทธิ์เดชกล้าหาญ
วันนี้ชีวิตจะวายปราณ ด้วยมือพระกาลราวี
ว่าแล้วแกว่งศรกระทืบบาท ทำอำนาจดั่งพญาราชสีห์
โลดโผนโจนจ้วงทะลวงตี ไล่หมู่โยธีเข้ามา ฯ
๏ บัดนั้น พวกพลทวยหาญทัพหน้า
ต่างตนกลัวฤทธิ์อสุรา สุดปัญญาที่จะรอต่อกร
ตัวสั่นหน้าซีดไม่สมประดี ดังมฤคีเห็นไกรสร
ตกจากม้ารถกุญชร วิ่งซอนเข้าในอารัญ ฯ
๏ เมื่อนั้น รามสูรฤทธิแรงแข็งขัน
ครั้นถึงหน้ารถสุวรรณ กุมภัณฑ์แลเห็นพระรามา
กับนางสีดานงลักษณ์ ผิวพักตร์ดั่งเทพเลขา
จึ่งว่าเหวยมนุษย์อหังการ์ พาหญิงผ่านหน้ากูมาไย
ยกตนพ้นศักดิ์ว่าชื่อราม ให้ต้องนามกูผู้เป็นใหญ่
อันตัวของเอ็งจะบรรลัย กูจะพาเมียไปบัดนี้ ฯ
๏ เมื่อนั้น พระรามสุริย์วงศ์เรืองศรี
ได้ฟังอสุราพาที จึ่งมีพจนารถตอบไป
ตัวเอ็งนี้หรือจะชิงนาง อวดอ้างเจรจาหยาบใหญ่
กูคือพระนารายณ์เรืองชัย ไวกูณฐ์มาเป็นพระรามา
จะสังหารผลาญหมู่กุมภัณฑ์ ซึ่งอาธรรม์ทุจริตริษยา
มึงนี้ชื่อไรอหังการ์ ไม่รู้ว่าชีวาจะวายปราณ ฯ
๏ เมื่อนั้น รามสูรฤทธิไกรใจหาญ
ได้ฟังคั่งแค้นในวิญญาณ ตบหัตถ์ฉัดฉานแล้วตอบไป
กูชื่อรามสูรเทเวศร์ ทรงเดชฟากฟ้าดินไหว
เอ็งเป็นมนุษย์เท่าตัวไร เหตุใดว่าอวตารมา
หิ่งห้อยหรือจะเทียมสุริยน อย่าพักอวดตนว่าแกล้วกล้า
แต่พระอรชุนศักดา กูยังล้างชีวาวายปราณ
เอ็งนี้ถึงพรหมลิขิต ชีวิตจะสิ้นสังขาร
ว่าแล้วกระทืบสุธาธาร แกว่งขวานสำแดงฤทธี
เป็นควันกลุ้มคลุ้มดวงอโณทัย มิได้เห็นกายยักษี
อากาศครื้นครั่นโกลี อสุนีเปรี้ยงเปรี้ยงในเมฆา ฯ
๏ เมื่อนั้น สามพระมเหสีเสน่หา
ทั้งองค์อัคเรศสีดา ฝูงกำนัลโยธาพลากร
ได้ยินเสียงสนั่นครั่นครื้น สะเทือนพื้นหิมเวศสิงขร
บดบังไปทั้งพนาดร อัมพรมืดคลุ้มดั่งราตรี
ตกใจเพียงสิ้นชีวาตม์ บ้างร้องกรีดหวีดหวาดอึงมี่
บรรดาพวกพลโยธี วิ่งหนีล้มพะปะกัน ฯ
๏ เมื่อนั้น ท้าวทศรถรังสรรค์
ได้ยินเสียงอื้ออึงทั้งไพรวัน ก็รู้ว่ากุมภัณฑ์มาราญรอน
จึ่งมีพระราชวาที ปลอบสามมเหสีดวงสมร
จะกลัวมันไยนะบังอร คอยดูฤทธิรอนพระลูกรัก ฯ
๏ เมื่อนั้น พระหริวงศ์องค์นารายณ์ทรงจักร
ครั้นเห็นนางสีดายุพาพักตร์ นงลักษณ์ตกใจไม่สมประดี
จึ่งสวมสอดกอดองค์วนิดา แก้วตาอย่ากลัวยักษี
ถึงจะกลุ้มดินฟ้ามาราวี พี่นี้จะฆ่าให้วายปราณ
ว่าแล้วจับศรพาลจันทร์ พาดสายยืนยันสำแดงหาญ
งามทรงดั่งองค์มัฆวาน ผ่านฟ้าก็ผาดแผลงไป ฯ
๏ เสียงสนั่นครั่นครื้นอากาศ พสุธากัมปนาทหวาดไหว
แสงสว่างดั่งดวงอโณทัย แลไปก็เห็นอสุรา ฯ
๏ เมื่อนั้น จึ่งรามสูรยักษา
เห็นศรมนุษย์แผลงมา ด้วยกำลังศักดาชาญฉกรรจ์
พิโรธโกรธเกรี้ยวเคี้ยวกราม คำรามดั่งเสียงฟ้าลั่น
จับศรพาดสายยืนยัน กุมภัณฑ์ผาดแผลงไปด้วยฤทธิ์ ฯ
๏ สำเนียงดั่งเสียงฟ้าฟาด ไหวหวาดถึงชั้นดุสิต
ศรเวียนรอบรถชวลิต ไม่เข้าชิดองค์พระจักรา ฯ
๏ เมื่อนั้น พระพิษณุรักษ์นาถา
เห็นรามสูรพาลา แผลงศรศัสตรามาราวี
จึ่งจับอัคนิวาตพาดสาย หมายล้างอาวุธยักษี
น้าวหน่วงด้วยกำลังอินทรีย์ แผลงสนั่นทั้งตรีโลกา ฯ
๏ กลับเป็นจักรแก้วแววไว ตรงไปล้างศรยักษา
แหลกลงไม่ทันพริบตา ด้วยอานุภาพพระสี่กร ฯ
๏ เมื่อนั้น รามสูรขุนมารชาญสมร
กริ้วโกรธพิโรธคือไฟฟอน จับขวานฤทธิรอนขว้างไป ฯ
๏ ครื้นครั่นสนั่นเวหน เสียงดั่งเสียงฝนห่าใหญ่
เป็นพยับอับแสงอโณทัย เข้าไปไล่ศรพระจักรี ฯ
๏ เมื่อนั้น พระรามสุริย์วงศ์เรืองศรี
เห็นขวานรามสูรอสุรี มีอานุภาพมหิมา
จึ่งชักแสงศรพลายวาต อันมีอำนาจแกล้วกล้า
พาดสายหมายมุ่งไม่วางตา ผ่านฟ้าผาดแผลงไปด้วยฤทธิ์ ฯ
๏ พระเมรุสัตภัณฑ์ครั่นครื้น ตลอดพื้นพิภพอักนิษฐ์
มืดมนอนธการไปทุกทิศ ศรสิทธิ์ล้างขวานอสุรา ฯ
๏ เมื่อนั้น รามสูรสิทธิศักดิ์ยักษา
เห็นขวานแพ้ศรก็โกรธา สองตาดั่งดวงอโณทัย
กระทืบบาทผาดแผดสิงหนาท ทำอำนาจฟากฟ้าดินไหว
โลดโผนโจนมาด้วยว่องไว จับงอนรถชัยพระสี่กร ฯ
๏ เมื่อนั้น พระสุริย์วงศ์องค์นารายณ์ทรงศร
กวัดแกว่งศิลป์ชัยดั่งไฟฟอน ลงไล่ราญรอนอสุรี
ต่างตีต่างรับสับสน ต่างตนไม่ท้อถอยหนี
ต่างหมายเข่นฆ่าราวี ต่างมีฤทธีไม่ละกัน ฯ
๏ เมื่อนั้น รามสูรฤทธิแรงแข็งขัน
หักหาญราญรุกบุกบัน โรมรันไม่คิดชีวา
ต่างแกล้วต่อกล้าสัประยุทธ์ ต่างแกว่งอาวุธเงื้อง่า
กลอกกลับจับกันไปมา หันเหียนเปลี่ยนท่าราวี ฯ
๏ เมื่อนั้น พระอวตารผู้ชาญชัยศรี
รับรองป้องปัดในที ภูมีโจมจับกุมภัณฑ์ ฯ
๏ เท้าขวานั้นเหยียบเข่าซ้าย มาตรหมายจะล้างชีวาสัญ
แกว่งศรฤทธิไกรดั่งไฟกัลป์ ทรงธรรม์ตีต้องอสุรา ฯ
๏ เมื่อนั้น จึ่งรามสูรยักษา
ความเจ็บเพียงสิ้นชีวา โศกาสลดระทดใจ
โอ้ว่าเสียแรงกูมีฤทธิ์ ทั่วทั้งทศทิศก็ปราบได้
มาแพ้มนุษย์เท่าตัวไร น้อยใจเป็นพ้นพันทวี
จะลือชั่วไปทั่วกัลปา อัปยศเทวาทุกราศี
ร่ำพลางพิศดูพระจักรี อสุรีก็เห็นเป็นสี่กร
ถือสังข์จักรคทาเพชรพราย ก็แจ้งว่านารายณ์ทรงศร
วิ่งเข้ากราบบาททูลวอน ภูธรจงได้โปรดปราน
อันตัวข้านี้โทษผิด ชีวิตถึงสิ้นสังขาร
ด้วยไม่ฟังพระโองการ ขอประทานซึ่งชีพชีวัน ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังขุนมารชาญฉกรรจ์ รำพันทูลขอชีวา
ยิ้มแล้วจึ่งกล่าวสุนทร ดูกรรามสูรยักษา
ตัวเราผู้ทรงศักดา เป็นจรรโลงโลกาธานี
อวตารลงมาปราบยุค จะให้โลกเป็นสุขเกษมศรี
ดับเข็ญเย็นพื้นปัถพี เป็นที่พำนักแดนไตร
ซึ่งท่านรู้ตัวว่าทำผิด ชีวิตนั้นเราจะยกให้
ตั้งแต่วันนี้สืบไป จงตั้งอยู่ในสัจธรรม์ ฯ
๏ เมื่อนั้น รามสูรฤทธิแรงแข็งขัน
ได้ฟังพระองค์ทรงสุบรรณ กุมภัณฑ์กราบบาทแล้วทูลไป
ซึ่งพระเมตตาการุญ พระคุณนั้นหาที่สุดไม่
ตัวข้าไม่มีสี่งใด สนองใต้เบื้องบาทพระจักรี
ศรนี้พระสยมภูวญาณ ประทานองค์ตรีเมฆยักษี
ผู้เป็นอัยกาธิบดี ข้านี้จึ่งได้สืบมา
ขอถวายไว้ใต้เบื้องบาท พระตรีภูวนาถนาถา
จะได้ล้างอสูรพาลา ซึ่งเป็นเสี้ยนโลกาสาธารณ์ ฯ
๏ เมื่อนั้น พระทรงภพลบโลกทุกสถาน
รับศรจากกรขุนมาร ผ่านฟ้าชื่นชมยินดี ฯ
๏ เมื่อนั้น จึ่งรามสูรยักษี
ถวายศรแล้วลาพระจักรี อสุรีเหาะไปในอัมพร ฯ
๏ เมื่อนั้น องค์พระอวตารชาญสมร
จึ่งมีพจนารถอันสุนทร ดูกรพระพิรุณเทวา
ศิลป์นี้เราขอฝากท่าน ได้รอนราญอับจนไปภายหน้า
แม้นคิดให้ได้ดั่งจินดา ว่าแล้วก็โยนขึ้นไป ฯ
๏ เดชอานุภาพพระจักรกฤษณ์ ทศทิศกัมปนาทหวาดไหว
พระพิรุณเทวารักษาไว้ ด้วยใจจงรักภักดี ฯ
๏ เมื่อนั้น ฝ่ายฝูงเทวาทุกราศี
เห็นรามสูรอสุรี พ่ายแพ้ฤทธีพระอวตาร
ต่างองค์ชื่นชมโสมนัส เยี่ยมแกลตบหัตถ์ฉัดฉาน
ปางนี้อสูรหมู่มาร จะแหลกลาญด้วยฤทธิ์พระสี่กร
บ้างโปรยปรายสุวรรณบุปผา ดวงมณฑาทิพเกสร
แซซ้องอวยชัยให้พร จงถาวรจำเริญสวัสดี ฯ
๏ เมื่อนั้น ท้าวทศรถเรืองศรี
ทั้งสามสมเด็จพระชนนี อีกหมู่โยธีเสนา
เห็นพระรามมีชัยแก่กุมภัณฑ์ เทวัญโปรยทิพบุปผา
เกลื่อนกลาดพื้นพสุธา กลิ่นมาลาทิพตระหลบดง
ต่างหยิบมาชมดมทัด แสนโสมนัสพิศวง
องค์พระบิตุเรศฤทธิรงค์ ให้โบกธงเคลื่อนทศโยธา ฯ
๏ เดินทางหว่างเขาลำเนาธาร ข้ามละหานผ่านทุ่งวุ้งป่า
รอนแรมมาในอรัญวา ก็ถึงอยุธยาธานี ฯ
๏ จึ่งให้ประทับราชรถ กับเกยแก้วมรกตจำรัสศรี
เก้ากษัตริย์เสด็จจรลี ขึ้นปราสาทมณีพรายพรรณ ฯ
๏ ลดองค์ลงเหนือบัลลังก์อาสน์ งามดั่งเทวราชรังสรรค์
ท่ามกลางสุริย์วงศ์พงศ์พันธุ์ พระสนมกำนัลดาษดา
จึ่งประทานสมบัติพัสถาน แก่องค์เยาวมาลย์สุณิสา
ทั้งหมู่สาวสรรค์กัลยา โขลนจ่านักเทศขันที
ข้างหน้านั้นจัดขอเฝ้า ล้วนเพริศเพรารูปทรงส่งศรี
สำหรับอัครราชบุตรี โดยที่ตำแหน่งครบครัน
เสร็จแล้วสั่งสองราชบุตร พระพรตพระสัตรุดรังสรรค์
เจ้าผู้มีฤทธิไกรคือไฟกัลป์ ดั่งดวงชีวันของบิดร
พ่อจงคืนไปฉลองบาท พระอัยกาธิราชเหมือนแต่ก่อน
บำรุงไพร่ฟ้าประชากร ให้ถาวรเป็นสุขสวัสดี ฯ
๏ เมื่อนั้น พระพรตพระสัตรุดเรืองศรี
ฟังพระบิตุรงค์ทรงธรณี ชุลีกรรับราชบัญชา
จึ่งถวายบังคมเบื้องบาท พระชนนีบิตุราชนาถา
ลาทั้งพระรามนางสีดา เสด็จมาขึ้นรถอำไพ
ให้เลิกนิกรทวยหาญ โห่สะท้านสะเทือนแผ่นดินไหว
ออกจากอยุธยากรุงไกร รีบไปโดยทางพนาลี ฯ
๏ แรมร้อนมาในอรัญเวศ ก็ถึงไกยเกศบุรีศรี
ประทับกับเกยรัตนมณี จรลีขึ้นปราสาทโอฬาร ฯ
๏ มาจะกล่าวบทไป ถึงทรพีใจหาญ
เทวารักษามาช้านาน ในถํ้าสุรกานต์พรายพรรณ
เหมือนได้กินนมมารดร มีกำลังฤทธิรอนแข็งขัน
จำเริญวัยใหญ่ขึ้นทุกวัน ก็เที่ยวสัญจรออกมา ฯ
๏ ลองเชิงเริงร้องคะนองไพร ไล่เลี้ยวเสี่ยวขวิดหินผา
ตามสะกดบทจรทรพา วัดรอยบาทาบิดาดู
เห็นเท่าเติบใหญ่คล้ายคลึง กํ้ากึ่งพอจะตอบต่อสู้
หมายเขม้นจะเป็นศัตรู วันนี้ตัวกูกับบิดา
จะได้ลองฤทธิ์ขวิดกัน ประจัญดูกำลังให้หนักหนา
คิดแล้วแอบพุ่มซุ่มกายา จับกลิ่นกินหญ้าอยู่ริมธาร ฯ
๏ บัดนั้น ฝ่ายพญาทรพาใจหาญ
นอนอยู่กับฝูงบริวาร สุริย์ฉานส่องฟ้าพรายพรรณ
จึ่งนำคณากาสร สัญจรไปในพนาสัณฑ์
บันเทิงเริงสัตว์พัลวัน พากันไปตามมรคา ฯ
๏ บัดนั้น ทรพีฤทธิแรงแข็งกล้า
ครั้นเห็นพญาทรพา ปรีดาที่จะได้ชิงชัย
โลดโผนโจนคะนองลองเขา โก่งหางวางเข้ามาใกล้
สกัดทางขวางหน้าแล้วร้องไป รู้จักเราหรือไม่ทรพา
ตัวท่านใจบาปหยาบคาย ฆ่าลูกตัวตายเสียหนักหนา
เราก็เป็นบุตรในอุรา หมายจะมาล้างชีวัน ฯ
๏ บัดนั้น ทรพาฤทธิแรงแข็งขัน
ได้ฟังกริ้วโกรธคือไฟกัลป์ โก่งหางหูชันแล้วร้องไป
ตัวมึงนี้หรือเป็นลูก มาดูถูกเจรจาหยาบใหญ่
ฝ่ายกูผู้มีฤทธิไกร เลื่องลือทั้งในอรัญวา
แสนมหาพญาสารซับมัน ไม่อาจหาญกีดกั้นขวางหน้า
มึงสู่รู้จะสู้บิดา กูจะล้างชีวาให้วายปราณ ฯ
๏ บัดนั้น คำแหงทรพีใจหาญ
ฟังทรพากล่าวอหังการ โผนทะยานเยาะเย้ยแล้วตอบไป
ตัวท่านฉันทาทุจริต หรือจะรอต่อฤทธิ์เราได้
เทวาก็ไม่อวยชัย ที่ไหนจะรอดชีวา ฯ
๏ บัดนั้น พญาทรพาแกล้วกล้า
ได้ฟังกริ้วโกรธโกรธา สองตานั้นแดงดั่งแสงไฟ
โก่งหางวางวิ่งส่ายเขา ถาโถมโจมเข้าขวิดไขว่
ช้อนตักกลับกลอกว่องไว หมายใจจะล้างชีวัน ฯ
๏ บัดนั้น คำแหงทรพีแข็งขัน
โก่งคอย่อท้ายยืนประจัญ เสี่ยวขวิดติดพันกระชั้นมา
อันเขาต่อเขาเข้าประหาร เสียงสะท้านเปรี้ยงเปรี้ยงดั่งฟ้าผ่า
ได้ทีขวิดถูกทรพา ก็ม้วยชีวาด้วยฤทธี ฯ
๏ ครั้นว่ามีชัยแก่บิดร กาสรชื่นเริงเกษมศรี
ลองเชิงเบิ่งมาด้วยยินดี ยังที่ฝูงนางบริวาร ฯ
๏ ตลบจบกลิ่นถวิลสัตว์ กำหนัดในความสงสาร
ชื่นเริงบันเทิงเบิกบาน ร่านร่ายร่วมรักกามกล
ขวิดไขว่ไล่เลี้ยวโลมเลีย สัพยอกหยอกเมียสับสน
ยกหูชูหางเริงรน วิ่งเลี้ยวเวียนวนสำราญใจ ฯ
๏ ครั้นแล้วระเห็จเตร็จเตริ่ง ลองเชิงออกจากฝูงใหญ่
ลำพองคะนองฤทธิไกร เที่ยวไปด้วยใจอหังการ์ ฯ
๏ ครั้นถึงหิมวาพนาลี ก็เสี่ยวขวิดคีรีพฤกษา
แล้วร้องว่าเหวยเทวา ใครมีศักดามาสู้กัน ฯ
๏ เมื่อนั้น เทพเจ้าหิมพานต์ไพรสัณฑ์
ได้ฟังมหิงสาอาธรรม์ เทวัญรำพึงคะนึงคิด
ตัวมันเป็นชาติเดียรฉาน มาเที่ยวพาลด้วยใจทุจริต
ถ้ากูจะออกต่อฤทธิ์ ฆ่าชีวิตมันได้ก็ไม่ดี
แม้นมาตรว่าพ่ายแพ้มัน จะอับอายเทวัญทุกราศี
คิดแล้วจึ่งตอบวาที เรานี้ไม่มีฤทธิไกร
ตัวท่านสิทรงศักดา อันจะต่อฤทธาด้วยไม่ได้
ถ้าว่าจะใคร่ชิงชัย จงไปยังเบญจบรรพต ฯ
๏ บัดนั้น ทรพีใจกล้าสาหส
เห็นเทวัญครั่นคร้ามขามยศ ชื่นเริงแล้วบทจรไป ฯ
๏ ครั้นถึงเบญจคีรินทร ก็เข้าขวิดก้อนเขาใหญ่
เป็นประกายพรายแสงดั่งเปลวไฟ แล้วร้องไปด้วยคำอหังการ
เหวยเหวยดูกรเทเวศร์ ลือว่ามีเดชกำลังหาญ
กว่าเทพไทในหิมพานต์ มารอนราญด้วยกูผู้ศักดา ฯ
๏ เมื่อนั้น เทพบุตรคีรีทั้งห้า
ฟังคำทรพีพาลา จึ่งมีวาจาตอบไป
อันตัวของเราทั้งหลาย จะต่อกำลังกายท่านไม่ได้
เทพเจ้ารักษาสมุทรไท ฤทธิไกรเลิศลบธาตรี
ตัวท่านจงไปรณรงค์ กับองค์พระสมุทรเรืองศรี
จึ่งจะได้เห็นฤทธี ว่าแล้วก็ชี้มรคา ฯ
๏ บัดนั้น ทรพีผู้ใจแกล้วกล้า
ได้ฟังยินดีปรีดา ระเห็จมาด้วยกำลังฤทธิรณ ฯ
๏ ครั้นถึงโถมลงในสมุทร ขวิดนํ้าอุตลุดกุลาหล
ขุ่นข้นไปทั้งสายชล แล้วร้องคำรนประกาศไป
เหวยเหวยดูกรเทวา ซึ่งอยู่รักษาสมุทรใหญ่
เลื่องชื่อลือเดชเกรียงไกร มาชิงชัยให้เห็นฤทธี ฯ
๏ เมื่อนั้น พระสมุทรเทวัญเรืองศรี
ได้ฟังพญาทรพี พาทีองอาจอหังการ์
จึ่งว่าตัวเราไม่มีฤทธิ์ ตั้งจิตอยู่ในอุเบกขา
ผู้ใดใครร้อนสัญจรมา ให้สบายกายาสำราญใจ
ตัวท่านหยาบช้าทารุณ จะรู้คุณเราก็หาไม่
แม้นว่าจะใคร่ชิงชัย จงไปไกรลาสบรรพต ฯ
๏ บัดนั้น ทรพีใจกล้าสาหส
ได้ฟังดั่งอมฤตรส ไม่คิดเกรงยศเจ้าโลกา
จึ่งเผ่นโผนขึ้นจากฝั่งสมุทร ด้วยฤทธิรุทรแกล้วกล้า
ชันหูชูหางวางมา โดยมรคาพนาลี ฯ
๏ ครั้นถึงหิรัญไกรลาส เห็นพระตรีภูวนาถเรืองศรี
ยืนอยู่แล้วกล่าววาที ว่าดูกรพระศุลีมีฤทธิ์
ตัวท่านผู้อัครเทวัญ ปราบได้ถึงชั้นดุสิต
เป็นใหญ่อยู่ในทศทิศ มาลองฤทธิ์ด้วยเราผู้ศักดา ฯ
๏ เมื่อนั้น พระอิศวรบรมนาถา
ได้ฟังมหิงส์อหังการ์ ผ่านฟ้ามีเทวโองการ
เหม่เหม่ดูดู๋ไอ้ทรพี มาอ้างอวดฤทธีว่ากล้าหาญ
ตัวมึงหยาบใหญ่ใจพาล ไอ้ชาติเดียรฉานทรลักษณ์
ฆ่าพ่อตัวตายแล้วมิหนำ จะซ้ำเอาคอมารอจักร
มึงจะสู้กูไม่คู่พักตร์ แม้นรักจะใคร่ราวี
เอ็งจงรีบไปยุทธยง ด้วยพาลีลูกองค์โกสีย์
ให้มึงสิ้นชีพชีวี ด้วยฤทธีพญาพานร
แล้วจงไปเอากำเนิด บังเกิดเป็นบุตรพญาขร
ชื่อมังกรกัณฐ์ฤทธิรอน ให้ตายด้วยศรพระจักรา ฯ
๏ บัดนั้น ทรพีฤทธิแรงแข็งกล้า
ครั้นต้องคำสาปเจ้าโลกา เผอิญให้โมหาบ้าใจ
ขวิดคัดไกรลาสสิงขร สำแดงฤทธิรอนแผ่นดินไหว
ระเห็จมาในป่าพนาลัย ตรงไปขีดขินธานี ฯ
๏ ครั้นถึงเข้าสวนอุทยาน ของลูกมัฆวานเรืองศรี
ชนไม้หักล้มไม่สมประดี ไล่ขวิดกระบี่วุ่นไป ฯ
๏ บัดนั้น ฝ่ายพลวานรน้อยใหญ่
เห็นมหิงส์ไล่มาก็ตกใจ ผู้ใดไม่อาจประจญ
ต่างตนต่างก็กลัวตัวสั่น เรียกร้องหากันกุลาหล
บ้างคลานบ้างล้มอลวน วิ่งพะปะปนกันไปมา ฯ
๏ บัดนั้น คำแหงทรพีใจกล้า
ไม่มีใครรอต่อฤทธา ก็วางมายังหน้าพระลานชัย ฯ
๏ จึ่งร้องว่าเหวยพานรินทร์ เจ้าเมืองขีดขินกรุงใหญ่
เขาลือว่ามีฤทธิไกร ผู้ใดไม่อาจจะต้านทาน
ตัวเราอยู่ในหิมเวศ ก็ทรงเดชฤทธากล้าหาญ
เทวาอารักษ์ทั้งจักรวาล สะท้านท้อไม่ต่อศักดา
ถึงพระอิศวรบรมนาถ ก็ขยาดฤทธิ์กูผู้แกล้วกล้า
เอ็งดีจงเร่งลงมา เข่นฆ่าลองดูฤทธิรอน ฯ
๏ เมื่อนั้น พญาพาลีชาญสมร
เสด็จเหนือสิงหาสน์บัญชร ได้ยินกาสรร้องมา
กริ้วโกรธพิโรธคือไฟกัลป์ ฉวยชักพระขรรค์อันคมกล้า
โจนจากปราสาทแก้วแววฟ้า สำแดงฤทธาเข้าราวี ฯ
๏ บัดนั้น พญากาสรเรืองศรี
โลดโผนโจนประจัญทันที ต่างชนต่างตีสำแดงฤทธิ์
สองหาญต่อหาญไม่ลดกัน ยุทธ์แย้งแทงฟันเสี่ยวขวิด
หลบหลีกพัลวันกระชั้นชิด ต่างคนไม่คิดชีวา ฯ
๏ เมื่อนั้น พาลีฤทธิแรงแข็งกล้า
ต่อด้วยทรพีแต่เช้ามา จนถึงเวลาสายัณห์
จึ่งคิดว่ากาสรนี้สามารถ องอาจฤทธิแรงแข็งขัน
ยิ่งกว่าทศเศียรกุมภัณฑ์ จะฆ่ามันกลางแปลงไม่ได้ที
อย่าเลยจะลวงเข้าไป ชิงชัยในถํ้าคีรีศรี
เห็นจะขัดขวางทางต่อตี ก็จะล้างชีวีมันวายปราณ
คิดแล้วจึงมีวาจา ดูราทรพีใจหาญ
แต่เรารบรันประจัญบาน ก็รู้จักประมาณฤทธิไกร
มิเอ็งก็กูจะม้วยมิด ที่จะรอดชีวิตนั้นหาไม่
บัดนี้สิ้นแสงอโณทัย จงกลับไปสั่งฝูงบริวาร
ฝ่ายเราก็จะสั่งฝูงอนงค์ ทั้งสุริย์วงศ์โยธาทวยหาญ
พรุ่งนี้จึ่งไปรอนราญ ในถํ้าแก้วสุรกานต์พรรณราย
ให้ลับมนุษย์ครุฑา วิทยาอารักษ์ทั้งหลาย
มาตรแม้นชีวิตจะวอดวาย ก็ไม่อายไพร่ฟ้าประชากร ฯ
๏ บัดนั้น ทรพีใจหาญชาญสมร
กำเริบฤทธิ์คิดแต่จะราญรอน หลงกลวานรก็ตอบไป
ซึ่งจะสู้กันในคีรี ทั้งนี้ก็ตามอัชฌาสัย
จะคอยอยู่ปากถ้ำอำไพ ว่าแล้วกลับไปอรัญวา ฯ
๏ เมื่อนั้น ลูกท้าวโกสีย์แกล้วกล้า
เห็นกาสรหลงกลมารยา ก็กลับมาด้วยความยินดี ฯ
๏ ครั้นถึงนั่งเหนือบัลลังก์อาสน์ อันโอภาสจำรัสรัศมี
แล้วมีพจนารถวาที แก่ศรีสุครีพผู้ร่วมใจ
กาสรตัวนี้มันมีฤทธิ์ จะหมายล้างชีวิตยังไม่ได้
พรุ่งนี้ลวงให้ไปชิงชัย ที่ในถํ้าแก้วสุรกานต์
แม้นว่าพี่ต่อสู้มัน เจ็ดวันไม่คืนราชฐาน
ตัวเจ้าผู้ปรีชาชาญ ไปดูที่ธารคีรี
ถ้าเลือดข้นนั้นเลือดมหิงสา เลือดไหลเหลวมานั้นเลือดพี่
จงขับพวกพลโยธี ขนศิลาปิดปากถํ้าไว้
อย่าให้ผู้ใดใครมาพบ เห็นซากอสภนั้นได้
สั่งแล้วลูกท้าวหัสนัยน์ เสด็จไปเข้าที่ไสยา ฯ
๏ ครั้นรุ่งแสงศรีรวีวรรณ สุริยันเยี่ยมยอดภูผา
แต่งองค์ทรงพระขรรค์ศักดา ก็เหาะมาด้วยกำลังฤทธี ฯ
๏ ลอยลิ่วปลิวไปในคัคนานต์ ถึงปากถํ้าสุรกานต์คีรีศรี
จึ่งเห็นคำแหงทรพี ขุนกระบี่กวักกรเรียกไป
เหวยเหวยดูกรมหิงสา เอ็งอหังการ์หยาบใหญ่
จงเร่งเข้ามาชิงชัย ที่ในถํ้าแก้วสุรกานต์ ฯ
๏ บัดนั้น คำแหงทรพีใจหาญ
ได้ฟังลูกท้าวมัฆวาน เผ่นทะยานเข้าถํ้าคีรี ฯ
๏ เมื่อนั้น พญาพานรินทร์เรืองศรี
โลดโผนโจนจับทรพี ท่วงทีกลับกลอกว่องไว
ต่างหาญต่างกล้าไม่ละกัน เสียงสนั่นครั่นครื้นภูเขาไหว
ต่างขวิดต่างแทงวุ่นไป ต่างถอยต่างไล่ราญรอน ฯ
๏ บัดนั้น ทรพีใจหาญชาญสมร
ชนเสี่ยวเลี้ยวไล่ตะลุมบอน ขวิดค้อนกลับกลอกไปมา
เขาตีเท้าถีบโถมทะยาน ต่อต้านยืนยันประจัญหน้า
ถ้อยทีถ้อยมีฤทธา หมายเขม้นเข่นฆ่าชีวิตกัน ฯ
๏ เมื่อนั้น พาลีฤทธิแรงแข็งขัน
สัประยุทธ์ต่อยุทธ์ถึงเจ็ดวัน เสมอกันถ้อยทีไม่มีชัย
ก็ตรึกไปด้วยไวปัญญา มหิงสาตัวนี้เป็นไฉน
จึ่งมีฤทธาเกรียงไกร หรือจะได้กำลังเทวัญ
จำจะอุบายด้วยความคิด ลวงล้างชีวิตให้อาสัญ
ตริแล้วไม่รบติดพัน หันออกมากล่าววาจา
เหวยเหวยดูกรทรพี ซึ่งเรืองฤทธีแกล้วกล้า
เทวัญองค์ใดมหิมา ให้ศักดาเอ็งหรือว่าไร ฯ
๏ บัดนั้น ทรพีผู้ใจหยาบใหญ่
ได้ฟังจึ่งร้องตอบไป เป็นไฉนมาถามกำลังเรา
เทวัญองค์ใดไม่สิงสู่ ตัวกูมีฤทธิ์ด้วยสองเขา
เอ็งอย่าสู่รู้ดูเบา กูจะเอาชีวิตเสียบัดนี้ ฯ
๏ เมื่อนั้น พญาพานรินทร์เรืองศรี
ได้ฟังถ้อยคำทรพี ขุนกระบี่อุบายด้วยวาจา
ร้องว่าดูกรเทเวศ อันเรืองเดชฤทธิแรงแข็งกล้า
ซึ่งสิงสู่อยู่ในกายา มหิงสามันอกตัญญู
มิได้คำรพนบคุณ กลับกล่าวทารุณลบหลู่
เสียทีที่ท่านเลี้ยงดู อย่าอยู่รักษาไอ้อาธรรม์
เชิญไปสู่ทิพพิมาน สำราญด้วยนางสาวสวรรค์
ฟังเราว่าเถิดนะเทวัญ จงชวนกันออกจากกายา ฯ
๏ เมื่อนั้น เทเวศซึ่งอยู่รักษา
ได้ฟังพาลีเจรจา สุรารักษ์เห็นจริงทุกสิ่งไป
จึ่งว่ากาสรนี้ทรลักษณ์ จะรู้จักคุณเราก็หาไม่
ต่างองค์ต่างคิดน้อยใจ เทพไทออกจากกายา
แกล้งสำแดงองค์แก่พาลี รัศมีสว่างทั้งคูหา
หกองค์ผู้ทรงเดชา ก็พากันเหาะไปยังวิมาน ฯ
๏ เมื่อนั้น พญาพาลีใจหาญ
เห็นหกเทเวศชัยชาญ ไม่อยู่พยาบาลก็ดีใจ
ขุนกระบี่สำแดงแผลงฤทธิ์ ทศทิศกัมปนาทหวาดไหว
ผาดโผนโจนจ้วงว่องไว ทะลวงไล่ด้วยกำลังกายา ฯ
๏ เท้าซ้ายถีบกายกาสร กรหนึ่งฉวยง้างเขาขวา
แทงด้วยพระขรรค์อันศักดา กลับกลอกเปลี่ยนท่าติดพัน ฯ
๏ บัดนั้น ทรพีฤทธิแรงแข็งขัน
โกรธาถาโถมโจมประจัญ ขวิดชนพัลวันวุ่นไป
ล้มลุกคลุกคลานไม่ต้านติด จะต่อฤทธิ์วานรก็ไม่ได้
กำลังน้อยถอยท้อสลดใจ เลือดไหลหยดย้อยทั้งกายา ฯ
๏ เมื่อนั้น พญาพาลีใจกล้า
รณรงค์องอาจผาดโผนมา เหยียบเขาพญาทรพี
มือซ้ายง้างเขายืนยัน กรขวาแกว่งพระขรรค์ชัยศรี
ฟาดด้วยกำลังฤทธี ทรพีก็ม้วยบรรลัย ฯ
๏ เมื่อนั้น เทวาซึ่งอยู่ในเขาใหญ่
เห็นลูกโกสีย์ฤทธิไกร มีชัยแก่พญาทรพี
ต่างองค์ชื่นชมโสมนัส ตบพระหัตถ์ฉัดฉานอึงมี่
อวยชัยให้พรแก่พาลี สรรเสริญฤทธีอึงอล
ทั้งองค์เทเวศวลาหก บันดาลตกโปรยปรายสายฝน
ฝูงเทพนิกรทุกตำบล ทั่วทั้งไพรสณฑ์ก็ปรีดา ฯ
๏ เมื่อนั้น พญาสุครีพแกล้วกล้า
คอยองค์พระพี่ไม่กลับมา เกินคำสัญญาก็ตกใจ
จึ่งชวนองคตผู้หลาน กับโยธาทวยหาญน้อยใหญ่
ออกจากขีดขินเวียงชัย พากันตรงไปยังคีรี ฯ
๏ มาถึงถํ้าแก้วแกมสุวรรณ ลูกพระสุริยันเรืองศรี
ไม่รู้ว่าฝนตกในราตรี ขุนกระบี่ก็เที่ยวดูไป
เห็นโลหิตไหลใสจาง จะข้นอย่างเลือดควายก็หาไม่
คิดว่าเชษฐาบรรลัย ตกใจก็ร่ำโศกา
ทั้งหมู่เสนีรี้พล ต่างตนเศร้าโทมนัสสา
กลิ้งเกลือกเสือกซบไปมา ดั่งว่าจะสิ้นสมประดี ฯ
๏ ความทุกข์ความโศกเป็นกำลัง ไม่หยุดยั้งพิเคราะห์ให้ถ้วนถี่
คิดว่าพี่ชายสิ้นชีวี ขุนกระบี่สั่งพวกพลไกร
ให้ขนศิลามาสมทบ กลบปิดปากคูหาใหญ่
ตามพระบัญชาสั่งไว้ อย่าให้มีที่สำคัญ ฯ
๏ บัดนั้น โยธาวานรตัวขยัน
รับสั่งลูกพระสุริยัน พากันเร่งรีบออกมา ฯ
๏ หักเขาง้างเอาศิลาใหญ่ แบกไปสมทบคูหา
นายหมวดถือไม้ตรวจตรา เร่งรัดกันมาเป็นโกลี ฯ
๏ เมื่อนั้น พญาสุครีพกระบี่ศรี
ครั้นเสร็จสมทบคีรี ขุนกระบี่คืนเข้าพารา ฯ
๏ เมื่อนั้น ฝ่ายพญาพาลีแกล้วกล้า
ครั้นฆ่าทรพีมรณา เทวาอำนวยอวยพร
จึ่งเอาพระขรรค์แก้วสุรกานต์ รอนราญตัดเศียรกาสร
คอนขึ้นเหนือบ่าวานร บทจรจากที่โรมรัน ฯ
๏ ครั้นถึงซึ่งปากคูหา เห็นศิลาถมปิดมิดมั่น
กริ้วโกรธพิโรธดั่งไฟกัลป์ ก็จับเศียรควายนั้นขว้างไป ฯ
๏ ศิลาที่ปิดก็พังลง เปิดตะหล่งตามช่องคูหาใหญ่
ก็ออกจากถํ้าแก้วแววไว ตรงไปยังราชธานี ฯ
๏ ครั้นถึงจึงยืนเหนืออาสน์ เห็นพญาอุปราชเรืองศรี
พิโรธโกรธนักคืออัคคี ขุนกระบี่กระทืบบาทา
เหม่เหม่ดูกรไอ้ทรยศ มึงมาคิดคดต่อเชษฐา
ตัวกูไม่ม้วยมรณา เอ็งปิดคูหาเสียว่าไร
เสียทีเป็นน้องร่วมครรภ์ สุริย์วงศ์เทวัญสูงใหญ่
จะเลี้ยงไว้ก็เครื่องเคืองใจ เร่งไปเสียจากพระบุรี ฯ
๏ เมื่อนั้น สุครีพผู้ชาญชัยศรี
ตกใจเพียงจะสิ้นชีวี ชุลีกรกราบลงกับบาทา
อันตัวของข้านี้จงรัก ภักดีต่อองค์พระเชษฐา
ครั้นพ้นกำหนดที่สัญญา ก็พาโยธารีบจร
เห็นโลหิตนั้นไหลใสจาง เป็นทางออกจากสิงขร
ต่างตนโศกาอาวรณ์ คิดว่าภูธรบรรลัย
ข้าจึ่งให้ขนเอาก้อนเขา กลิ้งเข้าปิดปากถํ้าใหญ่
ตามพระบัญชาซึ่งสั่งไว้ พระองค์จงได้เมตตา ฯ
๏ เมื่อนั้น ลูกท้าวหัสนัยน์ใจกล้า
ได้ฟังยิ่งกริ้วโกรธา ดั่งหนึ่งเพลิงฟ้ามาจ่อใจ
เหม่เหม่ดูดู๋ไอ้ทรลักษณ์ มาเจรจาเยื้องยักแก้ไข
แม้นว่าชีวันกูบรรลัย ก็จะได้เป็นใหญ่ในธานี
หากคิดจะปิดนินทา จึ่งแสร้งโศกาว่ารักพี่
ตัวเอ็งกับกูในวันนี้ ขาดวงศ์พงศ์พีพี่น้องกัน
เร่งไปเสียจากเวียงชัย หาไม่ชีวาจะอาสัญ
ว่าพลางขบเขี้ยวเคี้ยวฟัน แกว่งพระขรรค์ออกไล่รอนราญ ฯ
๏ เมื่อนั้น สุครีพลูกพระสุริย์ฉาน
ความกลัวเพียงแทรกสุธาธาร ก็หนีจากราชฐานพารา ฯ
๏ เดินพลางพลางฟายชลเนตร แสนเทวษเศร้าโทมนัสสา
ทั้งกลัวทั้งแค้นแน่นวิญญาณ์ โศกาสะอื้นอาลัย
โอ้ว่าตัวกูนี้สุจริต จะมีความผิดก็หาไม่
รักพี่ฝากตัวถนอมใจ สิ่งใดมิให้ราคี
อนิจจาไม่คิดถึงความหลัง ครั้งเมื่อต้องสาปพระฤๅษี
ได้ยากลำบากแสนทวี จนได้ครองบูรีด้วยกัน
ครั้งน้องชะลอพระสุเมรุตรง องค์พระอิศรารังสรรค์
ประทานนางดาราเป็นรางวัล ก็เสียธรรม์ชิงไปภิรมยา
ข้านี้มิให้ระคายบาท รักคือบิตุราชนาถา
ควรหรือทำได้ไม่เมตตา ร่ำพลางโศกาพันทวี ฯ
๏ ข้ามห้วยเหวผาป่ารัง ก็ถึงเขาอัมตังคีรีศรี
เห็นพฤกษาร่มรื่นสะอาดดี มีผลเกลื่อนกลาดดาษไป
ทั้งสระปทุมเกสร ฝักดอกอรชรชูไสว
นํ้าใสสะอ้านเย็นใจ ก็เข้าอาศัยอยู่ริมธาร ฯ
๏ บัดนั้น วายุบุตรวุฒิไกรใจหาญ
ออกจากพิธีตะบะฌาน สำราญเที่ยวระเห็จเตร็ดมา ฯ
๏ เลือกเก็บพฤกษาผลาผล ที่สุกห่ามกับต้นเป็นภักษา
ทั้งกระจับผึ้งร้างโอชา เลี้ยงชีวาโดยเพศโยคี ฯ
๏ มาถึงอัมตังสิงขร เห็นลูกพระทินกรเรืองศรี
นั่งอยู่ที่เชิงคีรี ขุนกระบี่ก็ตรงเข้าไป ฯ
๏ น้อมเศียรกราบลงกับบาทา ทูลว่าพระน้านี้เป็นไฉน
มาอยู่ผู้เดียวที่ในไพร ได้เห็นเป็นน่าอัศจรรย์
๏ เมื่อนั้น สุครีพฤทธิแรงแข็งขัน
ครั้นเห็นหลานรักร่วมชีวัน รำพันเล่าความแต่ต้นไป
น้านี้ซื่อตรงสุจริต จะมีความผิดก็หาไม่
ท้าวมาคุมโทษจองภัย ขับไล่เสียจากพารา
จนใจจึ่งเที่ยวสัญจร ซอกซอนหนีมาในป่า
หาไม่จะม้วยมรณา เล่าพลางโศกาพันทวี ฯ
๏ บัดนั้น หนุมานผู้ชาญชัยศรี
ได้ฟังน้าชายพาที ขุนกระบี่โศกาจาบัลย์ ฯ
๏ สุครีพกอดองค์หนุมาน น้าหลานก็ทรงกันแสงศัลย์
ต่างตนร่ำไรรักกัน ดั่งหนึ่งชีวันจะบรรลัย ฯ
๏ ครั้นค่อยสร่างโศกี สุครีพผู้มีอัชฌาสัย
จึ่งว่าแก่นัดดายาใจ เจ้าจะเข้าไปยังพารา
จงเร่งระมัดประหยัดองค์ อย่าทะนงว่าเป็นพระวงศา
น้านี้จะทนเวทนา อยู่ที่ในป่าพนาลี ฯ
๏ บัดนั้น หนุมานผู้ชาญชัยศรี
ชลเนตรนองเนตรโศกี กระบี่จึ่งทูลสนองไป
ซึ่งหลานจะเข้านคเรศ จะเทวษทุกข์ทนหม่นไหม้
จะอยู่จำศีลสำรวมใจ ดีกว่าที่ในพารา
ทุกข์ไข้จะได้สนองบาท เพื่อนประดาษพระองค์ในป่า
ว่าแล้วถวายบังคมลา เหาะไปยังป่ากัทลี ฯ
๏ มาจะกล่าวบทไป ถึงองค์พญาขรยักษี
เป็นน้องทศกัณฐ์อสุรี ได้ผ่านธานีโรมคัล
หยาบคายร้ายกาจอาจหาญ สาธารณ์มืดมัวโมหันธ์
เที่ยวยํ่ายีฤๅษีเทวัญ กุมภัณฑ์มีอัครชายา
ชื่อว่านางรัชฎาสูร รูปทรงสมบูรณ์ดั่งเลขา
สาวสนมล้วนเหล่าอสุรา คณนาได้หมื่นนารี
ประกอบด้วยโภไคไอศวรรย์ พร้อมพวกพลขันธ์ยักษี
รถรัตน์คชาพาชี ปราสาทแก้วมณีชัชวาล
อันหมู่ไพร่ฟ้าประชากร ถาวรเป็นสุขเกษมศานต์
ด้วยเดชเดชาพญามาร ไม่มีภัยพาลมายายี ฯ
๏ เมื่อนั้น นางรัชฎาสูรมเหสี
สมสู่อยู่ด้วยอสุรี เทวีทรงครรภ์จำเริญมา
คือทรพีมากำเนิด เกิดเป็นพระโอรสา
ครั้นถ้วนทศมาสเวลา กัลยาก็คลอดพระโอรส
จำเริญวัยให้นามมังกรกัณฐ์ ใจนั้นแกล้วกล้าสาหส
สมศักดิ์สมศรีสมยศ ต้องพจนารถพระศุลี
แล้วมีโอรสที่สอง น้องมังกรกัณฐ์ยักษี
ชื่อแสงอาทิตย์อสุรี อินทรีย์ละม้ายคล้ายกัน
องค์พระชนนีบิตุราช แสนสวาทภิรมย์ชมขวัญ
ถนอมกล่อมเกลี้ยงเป็นนิรันดร์ ดั่งดวงชีวันดวงตา ฯ
๏ เมื่อนั้น ฝ่ายท้าวทศรถนาถา
เสวยสมบัติสวรรยา ในทวารวดีพระนคร
กรุงกษัตริย์ย่อมแต่งดอกไม้มาศ เงินทองโอภาสประภัสสร
น้อมเกล้าดุษฎีชุลีกร ขจรเดชดั่งดวงสุริยัน
อันหมู่ไพร่ฟ้าข้าทหาร สำราญเป็นสุขเกษมสันต์
แสนสนุกดั่งเมืองเทวัญ พระชนม์นั้นได้หกหมื่นปี
คิดคะนึงถึงองค์พระโอรส จะให้ภิญโญยศทั้งสี่
อันพระพรตพระสัตรุดทั้งสองนี้ จะได้ครองบูรีอัยกา
ยังแต่พระรามสุริย์วงศ์ กับองค์พระลักษมณ์กนิษฐา
จะให้ผ่านนคเรศอยุธยา เป็นมหาจรรโลงธาตรี
ตัวกูก็จวนชรานัก จะพึ่งบุญลูกรักทั้งสี่
คิดแล้วย่างเยื้องจรลี เสด็จออกยังที่พระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมกระวีสุริย์วงศ์พงศ์พันธุ์ มาตยาแน่นนันต์ประนมกร
งามยศงามสง่างามอำนาจ ดั่งพระจอมไกรลาสสิงขร
ออกหมู่ทวยเทพอมร ภูธรมีราชวาที
อันซึ่งพระรามฤทธิรงค์ ก็เป็นองค์นารายณ์เรืองศรี
อวตารมาผลาญอสุรี มีศักดาเดชมหิมา
ควรจะให้ครองภพไอศวรรย์ เป็นจอมจรรโลงโลกนาถา
ตัวเราผู้เป็นบิดา จะอยู่ให้ผาสุกใจ ฯ
๏ บัดนั้น เสนาสามนต์น้อยใหญ่
ได้ฟังบรรหารภูวไนย บังคมทูลไปด้วยภักดี
สุดแต่พระองค์ทรงเดช จะโปรดเกศเกล้าเกศี
อันตัวข้าบาททั้งปวงนี้ จะฉลองธุลีถึงชีวิต ฯ
๏ เมื่อนั้น พระบิตุรงค์องค์พระจักรกฤษณ์
จึ่งเรียกพระรามมานั่งชิด ทรงฤทธิ์มีราชบัญชา
พ่อจะให้ครองสมบัติ สืบวงศ์จักรพรรดินาถา
จงตั้งอยู่ในทศธรรมา เป็นตราชูโลกทั้งไตรดาล
เจ้าจงเลี้ยงเสนาพลากร ให้ถาวรดั่งร่มพฤกษาศาล
เอาความสัตย์สุจริตเป็นประธาน คือรากแก้วกิ่งก้านดอกใบ
อันฝูงสัตว์จตุบาททวิบาท จะเกลื่อนกลาดมาพึ่งอาศัย
จงเอาเมตตานั้นแผ่ไป ดังกลิ่นดอกไม้อันตระการ
จะหอมขจรทุกประเทศ เย็นเกศไปทั่วทิศาศาล
ทานนั้นต่างผลโอฬาร หว่านให้บำเหน็จโดยตรา
แก่หมู่เสนีรี้พล ประชาชนยาจกถ้วนหน้า
ตัดโลภเอาความกรุณา เป็นปัญจมหานัที
ไหลมาไม่รู้สุดสิ้น อาบกินเป็นสุขเกษมศรี
อย่าเบียดเบียนไพร่ฟ้าประชาชี ให้มีดวามเดือดร้อนเวทนา
น้ำเย็นฝูงปลาก็อาศัย ปักษาพึ่งไม้ใบหนา
ป่ากว้างย่อมมีมฤคา พากันมาอยู่สำนัก
จงแผ่เดชาวรายศ ให้ปรากฏเกียรติไปทั้งไตรจักร
แก่มนุษย์เทวัญคนธรรพ์ยักษ์ ลูกรักจงฟังพ่อสอนไว้ ฯ
๏ เมื่อนั้น พระจักรีผู้มีอัชฌาสัย
ฟังพระบิตุรงค์ทรงชัย นิ่งนึกตรึกไตรในวิญญาณ์
ซึ่งจะครองสมบัติพัสถาน ใครจะไปปราบมารยักษา
ผิดกับคำต้นนิมนต์มา ว่าให้บำรุงธาตรี
ครั้นจะขัดบัญชาประกาศิต ทรงฤทธิ์จะเคืองบทศรี
จำเป็นจำรับพระวาที ชุลีกรกราบลงกับบาทา ฯ
๏ เมื่อนั้น ท้าวทศรถนาถา
เห็นลูกรักรับราชบัญชา ผ่านฟ้าเกษมเปรมใจ
จึ่งผันพักตร์มามีบรรหาร แก่โหราจารย์ผู้ใหญ่
กูจะให้พระรามผ่านเวียงชัย วันใดจะได้ฤกษ์ดี ฯ
๏ บัดนั้น ขุนโหรผู้เฒ่าทั้งสี่
รับสั่งแล้วดูในคัมภีร์ โดยฤกษ์ดิถีประนินทิน
อันในชันษาพระจักรกฤษณ์ เทวาสถิตอยู่เมษสิ้น
ลัคน์จันทร์นั้นจรมาอยู่มิน ราหูอสุรินทร์เล็งลัคน์
แล้วเทียบชาตาพระนคร จะถาวรถึงที่พญาจักร
แต่พระเคราะห์โคจรนั้นร้ายนัก เทวาเสริดพักตร์วุ่นไป
จะจากพระนครไปนอนป่า จะราชาภิเษกยังไม่ได้
แต่เทวัญนั้นเข้าดลใจ ที่ร้ายให้กลับเป็นดี
ทูลว่ายังสิบห้าวัน ขึ้นสามคํ่าวันจันทร์เดือนสี่
เพลายํ่ารุ่งห้านาที เป็นศรีศุภฤกษ์สถาวร ฯ
๏ เมื่อนั้น พระบิตุรงค์องค์นารายณ์ทรงศร
ได้ฟังโหราพยากรณ์ ภูธรสำราญฤทัย
จึ่งมีพระราชบัญชา สั่งมหาเสนาผู้ใหญ่
จงจัดแจงแต่งการให้ครบไว้ โดยในอภิเษกพิธี
แล้วรีบไปยังไกยเกษ แจ้งเหตุพระโอรสสองศรี
นิมนต์ทั้งสองพระมุนี กับคณะโยคีเข้ามา ฯ
๏ บัดนั้น สุมันตันผู้มียศถา
ก้มเกล้ารับราชบัญชา ชุลีลาออกจากพระโรงคัล ฯ
๏ จึ่งให้ตั้งมหามณฑป ห้ายอดงามลบพิมานสวรรค์
ใบระกาช่อฟ้าหน้าบัน ล้วนสุวรรณรายรัตน์ชัชวาล
พื้นในสุจหนี่พรมลาด ผูกม่านเครือมาศฉายฉาน
ดาวแก้วประดับเพดาน ห้อยพวงกุสุมาลย์มาลา
แล้วตั้งกลศสังข์บัลลังก์รัตน์ เศวตฉัตรบายศรีซ้ายขวา
ทอดทั้งพระแสงอัษฎา ครบเครื่องมหากกุธภัณฑ์
ราชวัติรายทางหว่างริ้ว ฉัตรจรงธงทิวเป็นคู่คั่น
กำแพงเมืองธงชายสลับกัน เรียงรันรอบราชธานี ฯ
๏ ให้ม้าใช้นั้นไปไกยเกษ ทูลสองเยาวเรศเรืองศรี
นิมนต์ทั้งคณะมุนี ตามมีพระราชบัญชา ฯ
๏ บัดนั้น ขุนพาชีผู้มียศถา
รับคำสุมันตันเสนา ออกจากพาราแล้วแยกไป ฯ
๏ เหล่าหนึ่งครั้นถึงอาศรม ยอกรประนมกราบไหว้
แจ้งความตามรับสั่งใช้ แก่สองท่านไทนักพรต ฯ
๏ เมื่อนั้น พระวสิษฐสวามิตรดาบส
ได้ฟังดังอมฤตรส ในช่อชั้นโสฬสมาเจือใจ
ครั้นเวลาวันกำหนดการ ก็ชวนบริวารน้อยใหญ่
ครองเครื่องสำหรับชีไพร รีบไปยังกรุงอยุธยา ฯ
๏ มาถึงนิเวศน์วังสถาน อันโอฬารดั่งดาวดึงสา
จึ่งพาคณะพระสิทธา เข้ามหามณฑปรูจี ฯ
๏ บัดนั้น ฝ่ายกุจจีค่อมทาสี
แต่ต้องกระสุนพระจักรี มีความเคียดแค้นอยู่เป็นนิจ
แจ้งว่าสมเด็จพระบิตุรงค์ จะให้องค์พระรามจักรกฤษณ์
ทรงมหาเศวตฉัตรชวลิต สถิตเป็นจรรโลงธาตรี
มีความพยาบาทฆาตหมาย ในองค์พระนารายณ์เรืองศรี
จะแก้แค้นแทนโทษให้ถึงที คิดแล้วกุจจีก็เข้าไป ฯ
๏ ถึงนางไกยเกษีโฉมยง น้อมเกล้ากราบลงแล้วร้องไห้
กอดข้อพระบาทเข้าไว้ พีไรร่ำพรรณนาว่าวอน
บัดนี้สมเด็จพระสามี จะให้พระจักรีทรงศร
ขึ้นผ่านอยุธยาพระนคร เป็นปิ่นนิกรโยธา
ตั้งแต่ข้าบาทรู้เหตุ ก็แสนทุกข์แสนเทวษหนักหนา
ซึ่งพระแม่นิ่งเสียไม่นำพา เห็นด้วยผ่านฟ้าหรือว่าไร
อันองค์พระพรตสุริย์วงศ์ พระมารดาตํ่าพงศ์เป็นไฉน
จึ่งไม่ได้ครองเวียงชัย ความข้าน้อยใจพันทวี ฯ
๏ เมื่อนั้น โฉมยงองค์ไกยเกษี
ได้ฟังนางค่อมพาที เทวีเห็นชอบทุกสิ่งอัน
ทั้งเทเวศร์ดลจิตให้อิจฉา องค์พระจักรารังสรรค์
ที่จะได้ไปปราบอาธรรม์ กัลยาจึ่งตอบคำไป
เอ็งว่าก็ต้องกับกูคิด สุดฤทธิ์ที่จะทำกระไรได้
ตั้งแต่รู้เหตุก็เศร้าใจ เราจะคิดฉันใดนะกุจจี ฯ
๏ บัดนั้น นางค่อมผู้เป็นทาสี
ยิ้มแล้วก็ตอบวาที ว่าไยฉะนี้นะนงคราญ
ครั้งปทูตทันตกุมภัณฑ์ เบียดเบียนเทวัญทุกสถาน
ลืมไปแล้วหรือเยาวมาลย์ เมื่อพระองค์รอนราญอสุรา
ข้านี้แจ้งว่าพระแม่เจ้า เอากรสอดแทนเพลารัถา
ภูวไนยได้ให้สัตยา นิ่งเสียจะว่าต่อเมื่อไร
อันพระพรตก็พงศ์จักรพรรดิ ควรจะขอสมบัตินั้นยกให้
ความสัตย์สัญญาซึ่งว่าไว้ ข้าเห็นก็ได้ท่วงที ฯ
๏ เมื่อนั้น โฉมนวลนางไกยเกษี
ฟังคำนางค่อมกุจจี ดั่งวารีทิพย์ชะโลมทา
จึ่งว่าความซึ่งปฏิญาณ ลืมไปด้วยนานหนักหนา
ครั้งนี้จะสมดั่งจินดา ด้วยปัญญาเจ้าผู้ว่องไว
ตรัสพลางลูบหน้าลูบหลัง เงินทองของคลังประทานให้
เอ็งอย่าอาวรณ์ร้อนใจ ว่าแล้วก็เข้าในไสยา ฯ
๏ มิได้ชำระองค์ทรงสนาน เยาวมาลย์สยายเกศา
ทำทีดั่งจะเสียกิริยา สะอื้นโศกาจาบัลย์ ฯ
๏ เมื่อนั้น ท้าวทศรถรังสรรค์
ครั้นสิ้นแสงสีรวีวรรณ แสงจันทร์จำรัสอัมพร
ประดับด้วยดวงดาราราย เลื่อมพรายโอภาสประภัสสร
พระเสด็จสิงหาสน์บัญชร พร้อมหมู่นิกรกำนัลใน
ฟ้อนรำบำเรอเบื้องบาท พิณพาทย์จำเรียงเสียงใส
ไพเราะเสนาะจับใจ สำราญราชฤทัยภูมี
ให้หวนรำพึงคะนึงนัก ถึงนงลักษณ์โฉมไกยเกษี
ด้วยไม่เห็นองค์เทวี ในที่ท่ามกลางนางกำนัล ฯ
๏ จึ่งชำระสระสรงทรงเครื่อง อร่ามเรืองดั่งเทพรังสรรค์
แล้วเสด็จย่างเยื้องจรจรัล ฝูงอนงค์ทั้งนั้นก็ตามมา ฯ
๏ ครั้นถึงห้องแก้วสุวรรณรัตน์ จึ่งยื่นพระหัตถ์เบื้องขวา
แหวกม่านสุวรรณอลงการ์ ผ่านฟ้าเหลือบแลแปรไป
เห็นนางโศกาจาบัลย์ จะทันรู้กลหญิงก็หาไม่
ด้วยความเสน่หาอาลัย ก็เข้าไปนั่งแนบเทวี ฯ
๏ ลูบหลังแล้วมีพจนารถ สายสวาทนิ่มเนื้อมารศรี
เป็นไฉนจึ่งทรงโศกี แสนทวีเทวษเวทนา
โรคาแผ้วพานประการใด หรือใครให้เคืองจิตขนิษฐา
ตรัสพลางทางเช็ดชลนา เจ้าอย่าโศกาอาวรณ์ ฯ
๏ เมื่อนั้น นางไกยเกษีดวงสมร
ได้ฟังบรรหารพระภูธร บังอรยิ่งโศกาลัย
ทำสะอึกสะอื้นด้วยมารยา จะสนองบัญชาก็หาไม่
แต่สะท้อนถอนทอดฤทัย ในที่แท่นแก้วอลงการ ฯ
๏ น้องเอยน้องรัก เยาวลักษณ์ผู้ยอดสงสาร
เป็นไฉนฉะนี้นะนงคราญ จึ่งแสนโศกทรมานไม่พาที
พี่นี้ฉงนสนเท่ห์ใจ ให้เร่าร้อนฤทัยดังเพลิงจี่
อันจะนิ่งโศกาอยู่ดั่งนี้ เหมือนจะแกล้งให้พี่เวทนา ฯ
๏ เมื่อนั้น นางไกยเกษีเสน่หา
สะอื้นพลางพลางทูลกิจจา ข้าไม่มีโรคาสิ่งใด
แต่ให้ชอกช้ำระกำจิต คิดน้อยใจตัวจึ่งร้องไห้
เสียแรงภักดีต่อภูวไนย ไม่อาลัยแก่ชีพชีวี
เมื่อไปล้างปทูตกุมภัณฑ์ ในชั้นพิภพโกสีย์
สู้เอากรต่างเพลารถมณี จึ่งผลาญอสุรีบรรลัยลาญ
พระองค์ให้สัตย์สัญญา โองการดั่งงาคชสาร
ข้าบาทดูมาก็ช้านาน ยังไม่ได้ประทานสิ่งใด ฯ
๏ ดวงเอยดวงเนตร อัคเรศผู้ยอดพิสมัย
รักนางพ่างเพียงฤทัย ว่าไยฉะนี้วนิดา
ซึ่งเจ้าจงรักสุจริต สู้เสียชีวิตสังขาร์
ความชอบนั้นพ้นคณนา ใช่ว่าลืมไปเมื่อไรมี
สิ่งใดซึ่งน้องต้องประสงค์ แก้วตาเจ้าจงบอกพี่
จะให้สมปรารถนานางเทวี มารศรีอย่าโศกาลัย ฯ
๏ เมื่อนั้น พระเยาวมาลย์ผู้มีอัชฌาสัย
ได้ฟังบรรหารภูวไนย บังคมไหว้สนองพระวาจา
ข้าจะขอสัตย์ที่ปฏิญาณ ผ่านเกล้าจงโปรดเกศา
ซึ่งจะให้พระรามลูกยา เป็นปิ่นโลกาประชากร
พระองค์จงได้เงือดงด ขอให้โอรสของข้าก่อน
ให้พระรามไปจากพระนคร สัญจรเดินไพรสิบสี่ปี
จึ่งกลับมาครองนคเรศ เป็นมงกุฎเกศบุรีศรี
ความปรารถนาข้าเท่านี้ ภูมีจงให้สมคิด ฯ
๏ เมื่อนั้น พระบิตุรงค์องค์พระจักรกฤษณ์
ได้ฟังดั่งต้องปืนพิษ ชีวิตเพียงม้วยด้วยวาจา
น้อยหรืออีไกยเกษี ใจมันกาลีริษยา
จะแกล้งมาผลาญชีวา ให้กูมรณาไม่อาลัย
อันน้ำใจหญิงทั้งไตรจักร จะเหมือนอีทรลักษณ์นี้หาไม่
จะใคร่แหวะอกดูหัวใจ ให้สมที่มันสาธารณ์
แล้วกลับตรึกไปถึงความสัตย์ ยิ่งเคืองขัดเร่าร้อนดังเพลิงผลาญ
ฆ่าเสียก็จะเสียปฏิญาณ จำจะพจมานโดยดี ฯ
๏ สุดเอยสุดสวาท นุชนาฏผู้มิ่งมารศรี
รักเจ้าเท่าดวงชีวี ไฉนว่าดั่งนี้นะทรามวัย
อันองค์พระพรตเป็นน้อง จะครองเมืองก่อนพี่กระไรได้
ผิดประเวณีธรรมแต่ก่อนไป ไตรโลกจะล่วงนินทา
แม้นขออื่นจะให้เทวี ขัอนี้เหมือนเจ้าริษยา
แก่องค์พระรามลูกยา แก้วตาคิดดูให้ควรการ ฯ
๏ เมื่อนั้น นางไกยเกษียอดสงสาร
ได้ฟังจึ่งตอบพจมาน ด้วยปรีชาชาญทันที
ซึ่งมีมธุรสพจนารถ ข้าบาททราบเกล้าเกศี
อันวงศ์กษัตริย์ในธาตรี ทั่วทุกบุรีกรุงไกร
ย่อมเสวยโภไคยไอศูรย์ โดยประยูรอันดับน้อยใหญ่
ตามเรื่องเนื่องวงศ์ลงไป ด้วยมิได้ให้สัตย์ไว้ต่อกัน
ข้าไม่จำนงจงจิต ริษยาพระรามรังสรรค์
จะช่วยบำรุงสัตย์พระทรงธรรม์ ให้โลกนั้นลือทั่วทั้งไตรดาล ฯ
๏ เมื่อนั้น พระจอมจักรพรรดิมหาศาล
ได้ฟังเร่าร้อนในวิญญาณ ปานดั่งต้องสายอสุนี
ตะลึงคิดเป็นครู่แล้วบัญชา อนิจจานางไกยเกษี
แสนรักพี่รักพันทวี ครั้งนี้ควรหรือไม่อาลัย
ซึ่งให้สัตย์เจ้าก็จริงอยู่ โฉมตรูหาขอสิ่งใดไม่
ครั้นจะให้พระรามผ่านเวียงชัย แกล้งมาทำให้เสียการ
จะดีอยู่แต่สัตย์สัญญาเจ้า คำเราสั่งแล้วดั่งงาสาร
กลายกลับก็จะได้อัประมาณ นงคราญไม่คิดปรานี ฯ
๏ เมื่อนั้น โฉมนวลนางไกยเกษี
ได้ฟังพระราชวาที ชุลีกรสนองพระบัญชา
ซึ่งจะยกสมบัติให้พระราม ข้อนี้เป็นความหลังข้า
อันสัตย์ซึ่งพระองค์สัญญา ดั่งจารึกศิลาลงไว้
พระรามก็ยังไม่มีชอบ ไฉนพระจึ่งมอบสมบัติให้
ไม่ปรึกษาหารือประการใด ภูวไนยกลับกล่าวดั่งนี้
เมื่อพระองค์ยังทรงเศวตฉัตร เป็นจอมจักรพรรดิเรืองศรี
ฝ่ายข้าก็ยังไม่ได้ที นี่จะยกให้พระรามา
เห็นจะไม่ได้เหมือนสัญญาไว้ จึ่งขอเมืองให้ลูกข้า
พระองค์จงทรงพระเมตตา ขอประทานโทษาในครั้งนี้ ฯ
๏ เมื่อนั้น ท้าวทศรถเรืองศรี
ยิ่งฟังยิ่งแค้นแสนทวี ภูมีอัดอั้นฤทัย
อนิจจาควรหรือมาอาธรรม์ น้ำใจฉกรรจ์หยาบใหญ่
รักแต่ลูกตัวไม่อายใจ จะให้ผ่านโภไคศวรรยา
ก่อนองค์พระรามผู้พี่ เห็นดีก็ตามปรารถนา
แต่ซึ่งจะให้พระจักรา ออกไปอยู่ป่าพนาลัย
ข้อนี้เห็นผิดธรรมนัก อันจักฟังเจ้านั้นไม่ได้
แม้นพระรามจากเมืองวันใด พี่จะม้วยบรรลัยด้วยอาวรณ์
เจ้าจงกลับหลังยั้งคิด เหมือนบำรุงชีวิตเราไว้ก่อน
อย่ากำจัดให้พลัดพระนคร ดวงสมรจงได้เมตตา ฯ
๏ เมื่อนั้น นางไกยเกษีเสน่หา
ยอกรสนองพระบัญชา ผ่านฟ้าเลือกว่าแต่ความดี
อันตัวของข้านี้จงรัก สามิภักดิ์ต่อเบื้องบทศรี
หวังบำรุงสัตย์ภูมี ให้ตรีโลกปรากฏพระยศไป
เหมือนหนึ่งความสัตย์พระบิตุรงค์ มั่นคงหาขุ่นมัวไม่
เชือดเนื้อแลกชีวิตสัตว์ไว้ มิได้อาลัยแก่ชีวัน
นี่แต่พระรามจะทรงพรต เป็นดาบสไปอยู่ไพรสัณฑ์
แต่สิบสี่ปีไม่ช้าพลัน พระลูกนั้นก็คืนเวียงชัย
พระองค์ผู้ทรงโลกา จะด่วนดับชีวาหาควรไม่
จะเป็นที่พึ่งภพไตร ภูวไนยดำริดูให้ดี ฯ
๏ เมื่อนั้น ท้าวทศรถเรืองศรี
ได้ฟังกริ้วโกรธดั่งอัคคี จับพระขรรค์โมลีศักดา
กระทืบบาทแล้วมีบรรหาร เหวยอีคนพาลริษยา
กูไม่รู้เลยว่าเป็นกา ใจบาปหยาบช้าอาธรรม์
ส่วนว่าลูกมึงสิมึงรัก ลูกเขาจักฆ่าให้อาสัญ
โลภล้นพ้นตัวทุกสิ่งอัน ความเจ็บอายนั้นก็ไม่มี
ตัวกูซึ่งเลี้ยงมึงมา ดั่งบิดาบังเกิดเกล้าเกศี
จังทานจะผลาญชีวี ให้สามีม้วยบรรลัย
ไว้ไยหนักพื้นสุธาธาร อีใจพาลนี่เลี้ยงไม่ได้
ว่าพลางกวัดแกว่งพระขรรค์ชัย ภูวไนยเงือดเงื้อจะราญรอน ฯ
๏ เมื่อนั้น นางไกยเกษีดวงสมร
ไม่คิดชีวาอาวรณ์ ประนมกรกราบลงกับบาทา
จึ่งสนองพระราชวาที ซึ่งภูมีชุบเกล้าเกศา
พระคุณดังคุณพระบิดา พ้นที่จะคณนาไป
ถึงไม่เมตตาจะฆ่าฟัน จะเสียดายชีวันนั้นหาไม่
พระองค์ผู้ทรงภพไตร ที่ไหนจะคงวาที ฯ
๏ เมื่อนั้น ท้าวทศรถเรืองศรี
ได้ฟังดั่งเอาอัคคี มาจุดจี้ดวงชีพชีวัน
กวัดแกว่งพระแสงขรรค์ชัย หมายใจจะฆ่าให้อาสัญ
แต่เงือดเงื้อจะพิฆาตฟาดฟัน แล้วทรงธรรม์กลับคิดถึงสัจจา
ก็ขว้างพระแสงเสียจากกร เร่าร้อนเพียงสิ้นสังขาร์
ยิ่งคะนึงถึงองค์พระรามา ผ่านฟ้าแสนโศกร่ำไร ฯ
๏ โอ้ว่าแก้วตาของบิตุเรศ ทรงเดชฟากฟ้าดินไหว
ควรหรือมีมารมาจองภัย จงใจริษยาลูกรัก
มาแกล้งกำจัดให้พลัดพราก จากไอศวรรยาอาณาจักร
มันนี้อาธรรม์ฉกรรจ์นัก ทรลักษณ์หยาบช้าสาธารณ์
คิดฆ่าผัวได้แล้วมิหนำ ซ้ำพรากเจ้าไปไม่สงสาร
บิดาก็จะม้วยวายปราณ เจ้าจะต้องทรมานเดินดง
ยามนอนเคยนอนทิพอาสน์ พ่อจะนอนดินดาษธุลีผง
ยามเสวยเคยรสอันบรรจง จะทรงเสวยผลไม้เผือกมัน
จะต้องฝนแดดลมระทมทุกข์ เสื่อมสุขจากความเกษมสันต์
เคยทรงภูษาพรายพรรณ จะทรงคากรองอันอนาถตา
เสียแรงเป็นนารายณ์อวตาร มาได้ทุกข์ทรมานเดินป่า
ร่ำพลางทางทรงโศกา ดั่งว่าจะสิ้นสมประดี ฯ
๏ เมื่อนั้น จึงนวลนางไกยเกษี
เห็นพระองค์ทรงโศกโศกี นิ่งไปกับที่ไสยา
ให้ยินดีปรีดาในอารมณ์ ด้วยสมพระทัยปรารถนา
จำกูจะไปอยู่ทวารา อย่าให้ใครมาเฝ้าพระภูธร
คิดแล้วลุกจากไสยาสน์ องอาจดั่งนางไกรสร
ดำเนินเยื้องย่างกรายกร บทจรจากห้องบรรทมใน ฯ
๏ ครั้นถึงประตูก็ทรุดนั่ง แล้วสั่งสาวใช้น้อยใหญ่
เอ็งจงช่วยกันระวังระไว อย่าให้ใครเข้ามาถึงที่นี้ ฯ
๏ บัดนั้น สาวใช้นางไกยเกษี
อีกทั้งนางค่อมกุจจี มาพร้อมอยู่ที่ทวารา
มีความยินดีเป็นที่สุด อุตลุดทั้งเจ้าทั้งข้า
ยิ้มน้อยยิ้มใหญ่ส่ายหน้าตา สำรวลสรวลร่าเริงไป ฯ
๏ บัดนั้น เสนาบดีน้อยใหญ่
ทั้งโยธาทหารนอกใน ครั้นแสงอุทัยสว่างฟ้า
ต่างต่างอาบน้ำทาแป้ง แต่งตัวนุ่งห่มโอ่อ่า
บ้างขี่พาชีเสลี่ยงงา มาคอยท่ารับเสด็จพระจักรี ฯ
๏ เมื่อนั้น พระกฤษณุรักษ์เรืองศรี
ครั้นรุ่งสางสว่างธาตรี ก็เข้าที่สระสรงชลธาร ฯ
๏ ชำระสระสนานสำราญองค์ ทรงสุคนธารสหอมหวาน
สนับเพลารายพลอยสุรกานต์ ภูษาลายก้านกระหนกพัน
สอดใส่ชายแครงเครือครุฑ ชายไหวรายบุษย์ทับทิมคั่น
รัดองค์มรกตสังวาลวัลย์ ตาบทิศกุดั่นทับทรวง
พาหุรัดทองกรมังกรกลาย ธำมรงค์เพชรพรายรุ้งร่วง
ทรงมหามงกุฎดอกไม้พวง ห้อยห่วงกุณฑลกรรเจียกจร
ขัดพระขรรค์แก้วอันศักดา พระหัตถ์ขวานั้นจับธนูศร
เสด็จย่างเยื้องกรายกร บทจรจากปราสาทรูจี ฯ
๏ ถึงเกยขึ้นทรงยานุมาศ งามดั่งเทวราชเรืองศรี
งามกษัตริย์สุริย์วงศ์โยธี งามแสนเสนีพร้อมกัน
งามขนัดตาริ้วกันกง งามองค์พระนารายณ์รังสรรค์
งามเครื่องสูงไสวพรายพรรณ งามเกณฑ์แห่คั่นคู่เคียง
งามธงเป็นทิวปลิวโพยม งามเครื่องประโคมประสานเสียง
งามเพราะเสนาะลํ้าจำเรียง งามพ่างเพียงเทพครรไล ฯ
๏ บัดนั้น ฝ่ายฝูงประชากรน้อยใหญ่
เบียดเสียดเยียดยัดกันไป ดูการพิชัยพิธี
เห็นพระหริรักษ์จักรา งามสง่าดังองค์โกสีย์
อันทรงเวไชยันต์รูจี โดยเทพวิถีเสด็จจร
ตามชมบุญญาอานุภาพ ยอกรกรานกราบสโมสร
แซ่ซ้องอำนวยอวยพร ให้พระชนม์ถาวรจำเริญนาน ฯ
๏ เมื่อนั้น พระจักรีผู้ปรีชาหาญ
เสด็จโดยวิถีอันโอฬาร ให้บันดาลหวาดหวั่นฤทัย
อันเครื่องแห่แตรสังข์ประสานเสียง จะเสนาะสำเนียงก็หาไม่
ทั้งพระองค์ก็เคลิ้มตะลึงไป จนมาใกล้โรงราชพิธี ฯ
๏ ครั้นถึงประทับกับเกยมาศ ลีลาศดั่งพญาราชสีห์
เข้ามณฑปแก้วรูจี ปโรหิตเสนีก็ตามมา ฯ
๏ จึ่งถวายประณตบทบงสุ์ พระวสิษฐ์ผู้ทรงสิกขา
กับพระสวามิตรสิทธา ทั้งคณะมหานักพรต ฯ
๏ เมื่อนั้น พระวสิษฐ์สวามิตรดาบส
เห็นพระหริวงศ์ทรงยศ อลงกตดั่งดวงสุริยัน
สมเดชสมศรีสมศักดิ์ สมเป็นปิ่นปักไอศวรรย์
บรรดาคณะพระนักธรรม์ ชวนกันชมบุญพระอวตาร
นั่งคอยท่าท้าวทศรถ ยังไม่เห็นบทจรจากสถาน
จนนาฬิกาสองโมงนาน จวนการศุภฤกษ์สถาวร
จึ่งสั่งเสนาให้ไปทูล นเรนทร์สูรบิตุรงค์พระทรงศร
ว่าจวนเวลาสยุมพร เชิญเสด็จภูธรออกมา ฯ
๏ บัดนั้น สุมันตันผู้มียศถา
รับคำทั้งสองพระสิทธา ชุลีลาแล้วรีบไปทันที ฯ
๏ ครั้นถึงทวารชั้นกลาง เห็นสาวใช้นางไกยเกษี
จึ่งสั่งความตามคำพระมุนี ถ้วนถี่เสร็จสิ้นทุกสิ่งไป ฯ
๏ บัดนั้น กุจจีผู้มีอัชฌาสัย
ได้ฟังแย้มยิ้มแต่ในใจ ประนมไหว้แล้วรีบเข้ามา ฯ
๏ ครั้นถึงจึ่งประณตบทบงสุ์ ทูลองค์อัคเรศเสน่หา
ว่าสองพระมหาสิทธา ใช้ให้เสนาสุมันตัน
เข้ามากราบทูลเบื้องบาท พระพงศ์เทวราชรังสรรค์
ว่าจวนศุภฤกษ์พิธีกรรม์ ให้เชิญทรงธรรม์เสด็จจร ฯ
๏ เมื่อนั้น นางไกยเกษีดวงสมร
จึงมีเสาวนีย์อันสุนทร ดูก่อนกุจจีผู้ปรีชา
จงกลับไปบอกสุมันตัน ว่าพระทรงธรรม์นาถา
ให้หาพระรามเข้ามา ยังห้องปราสาทรูจี ฯ
๏ บัดนั้น นางกุจจีค่อมทาสี
น้อมเกล้ารับราชเสาวนีย์ ถวายอัญชุลีแล้วออกไป ฯ
๏ ครั้นถึงนบนิ้วอภิวันท์ สุมันตันเสนาผู้ใหญ่
บอกว่าพระองค์ทรงภพไตร สั่งให้เชิญพระรามเข้ามา ฯ
๏ บัดนั้น สุมันตันผู้มียศถา
ได้ฟังสงสัยในวิญญาณ์ ก็รีบมาเฝ้าองค์พระจักรี ฯ
๏ น้อมเกล้าทูลว่าพระบิตุเรศ ทรงเดชเสด็จอยู่ในที่
ปราสาทสุวรรณรูจี นางไกยเกษีนงคราญ
ให้ไปทูลเชิญบาทบงสุ์ สาวใช้กลับลงมาสั่งสาร
ว่ามีพระราชโองการ ให้เชิญบทมาลย์ขึ้นไป
รับสั่งข้อนี้ประหลาดอยู่ คิดดูก็น่าสงสัย
จะซักไซ้ไถ่ถามให้แจ้งใจ เขาไม่บอกเหตุว่าร้ายดี ฯ
๏ เมื่อนั้น พระหริวงศ์ทรงสวัสดิ์รัศมี
ได้ฟังสุมันตันเสนี ภูมีถวิลจินดา
จะเป็นสิ่งใดไม่แจ้งเหตุ จึ่งองค์บิตุเรศนาถา
มิได้เสด็จลงมา กลับมีบัญชาให้หาไป
คิดแล้วยอกรมัสการ พระมหาอาจารย์ผู้ใหญ่
เสด็จจากโรงราชพิธีชัย เข้าในปราสาทรูจี ฯ
๏ ครั้นถึงทวารพระนิเวศน์ เห็นอัคเรศโฉมไกยเกษี
นั่งขวางอยู่กับนางกุจจี ก็นบนิ้วดุษฎีชุลีกร ฯ
๏ เมื่อนั้น นางไกยเกษีดวงสมร
เห็นพระจักรกฤษณ์ฤทธิรอน จึงว่าดูกรพระโอรส
บัดนี้สมเด็จพระบิตุเรศ ให้เจ้าทรงเพศเป็นดาบส
ไปอยู่หิมวันต์บรรพต กำหนดสิบสี่ปีจึงกลับมา
เสวยแสนสวรรยาสมบัติ สืบวงศ์จักรพรรดินาถา
อันในพระราชบัญชา ให้ลูกยาเร่งไปวันนี้ ฯ
๏ เมื่อนั้น พระกฤษณุรักษ์เรืองศรี
ได้ฟังอัครราชเทวี มีพระทัยรำพึงคะนึงคิด
อันองค์สมเด็จพระบิตุเรศ ทรงเดชบัญชาประกาศิต
ดั่งหนึ่งเหล็กเพชรชวลิต ลิขิตลงแผ่นศิลา
เหตุไฉนจึ่งตรัสดั่งนี้ ผิดทีประหลาดหนักหนา
คิดแล้วสนองพระวาจา ซึ่งพระจอมโลกาสุธาธาร
สั่งให้ข้าบวชเป็นดาบส ไปสร้างพรตอยู่ในไพรสาณฑ์
กำหนดสิบสี่ปีประมาณ ก็ต้องตามอวตารของลูกรัก
ความซึ่งแสนโสมนัสสา ยิ่งกว่าให้ผ่านอาณาจักร
ด้วยจะได้ปราบหมู่อสูรยักษ์ เป็นที่พำนักแก่แดนไตร
เมื่อแรกจะให้ครองพระนคร จะปรีดาถาวรก็หาไม่
หากเกรงพระเดชภูวไนย จำใจรับราชวาที
ถึงแต่พระแม่จะบังคับ ก็จะรับใส่เกล้าเกศี
อย่าอาวรณ์ร้อนใจพระชนนี ว่าแล้วจรลีออกมา ฯ
๏ ครั้นถึงมหาปราสาท อันโอภาสจำรัสพระเวหา
น้อมเศียรกราบลงกับบาทา องค์พระมารดาแล้วทูลไป
บัดนี้สมเด็จพระบิตุรงค์ จะขุ่นเคืองบาทบงสุ์เป็นไฉน
แม่ไกยเกษีทรามวัย ให้ไปหาลูกเข้ามา
บอกว่ารับสั่งพระบิตุเรศ ให้ลูกทรงเพศเป็นชีป่า
ออกไปอยู่ในหิมวา กำหนดวรรษาสิบสี่ปี
ครบแล้วให้กลับบุรีรัตน์ ครอบครองสมบัติเฉลิมศรี
พระองค์ค่อยอยู่สวัสดี ลูกนี้จะลาบทจร ฯ
๏ เมื่อนั้น นางเกาสุริยาดวงสมร
ได้ฟังดั่งใครมาตัดกร แสนทุกข์สะท้อนถอนใจ
อนิจจาควรหรือมามีมาร จังทานลูกกูก็เป็นได้
แกล้งจะฆ่าชีวันให้บรรลัย อรไทรำพันโศกา ฯ
๏ โอ้ว่าลูกรักของแม่เอ๋ย ทรามเชยแสนสุดเสน่หา
เสียทีที่อวตารมา ในวงศ์อิศราเรืองยศ
ควรหรือจะจากนคเรศ แสนเทวษเพทนาสาหส
เวรใดมาทันพระโอรส จึ่งต้องทรงพรตไปอยู่ไพร
หรือเราแม่ลูกได้พรากสัตว์ ให้วิบัติพลัดกันเป็นไฉน
อกุศลจึ่งเข้ามาจองภัย ดลใจสมเด็จพระบิดา
โอ้ว่าตัวแม่แต่วันนี้ จะโศกีเศร้าโทมนัสสา
ยามกินจะกินแต่น้ำตา แสนเวทนาระทมทุกข์
ยามนอนแม่นี้จะคิดถึง คำนึงหาเจ้าไม่มีสุข
พ่อจะดับเข็ญให้เย็นยุค หรือกลับมาได้ทุกข์ระกำใจ
ครั้งไปล้างกากนาสูร แม่ยังอาดูรละห้อยไห้
ทีนี้จะช้ำระกำใจ ที่ไหนแม่จะมีชีวา ฯ
๏ เมื่อนั้น พระจักรรัตน์แก้วนาถา
เห็นองค์พระราชมารดา แสนโศกโศกาจาบัลย์
กอดข้อพระบาทแล้วทูลวอน พระองค์อย่าทุกข์ร้อนกันแสงศัลย์
เวรแล้วก็จำจากกัน ใช่จะสิ้นชีวันเมื่อไรมี ฯ
๏ เมื่อนั้น นางเกาสุริยามารศรี
ฟังโอรสาพาที เทวีค่อยได้สติมา
จึงส้วมสอดกอดองค์พระลูกรัก ดวงจักษุแม่เสน่หา
พ่ออย่าเพ่อฟังอีมารยา มารดาจะไปเฝ้าพระบิดร
จะทูลถามเหตุผลต้นปลาย จงยับยั้งฟังร้ายดีก่อน
ให้ประจักษ์ทักแท้แน่นอน ว่าแล้วกรายกรจรลี ฯ
๏ ครั้นถึงประตูชั้นใน จึ่งพบนางไกยเกษี
นั่งขึงบึ้งอยู่ไม่พาที เทวีเดินตรงเข้าไป
เห็นพระภัสดาธิราช ไสยาสน์เศร้าสร้อยละห้อยไห้
กราบลงแทบบาทภูวไนย อรไททูลถามกิจจา
ไฉนจึ่งโศกาอาดูร ทูนเทวษทุกข์โทมนัสสา
อันองค์พระรามกุมารา ลูกข้ามีโทษประการใด
ตั้งการมงคลภิเษกศรี จะมอบบุรีแล้วไม่ให้
มิหนำซ้ำขับไปอยู่ไพร เป็นไฉนฉะนี้ประหลาดนัก ฯ
๏ เมื่อนั้น พระบิตุรงค์องค์นารายณ์ทรงจักร
แว่วเสียงอัคเรศวิไลลักษณ์ จึ่งผินพักตร์ลืมเนตรชำเลืองมา
เห็นนางเกาสุริยาบังอร อาวรณ์เศร้าโทมนัสสา
สะอื้นพลางตรัสบอกกิจจา ความผิดลูกยานั้นไม่มี
ซึ่งพี่อาดูรพูนเทวษ เหตุด้วยอีไกยเกษี
เป็นมารมาผลาญชีวี ยกสัตย์ที่ได้สัญญามัน
ครั้งไปล้างปทูตขุนมาร ในเมืองมัฆวานรังสรรค์
อันเพลารถที่พี่ทรงนั้น หักสะบั้นออกกลางเมฆา
มันได้เอากรสอดเข้า ต่างเพลาพิชัยรัถา
ฝ่ายพี่ได้ลั่นวาจา มันพึ่งมาว่าครั้งนี้
จะให้ลูกขึ้นครองนคเรศ นิรเทศพระรามเรืองศรี
ไปบวชอยู่ป่าสิบสี่ปี พี่นี้ขัดสนจนใจ
จะฆ่ามันก็คิดเสียดายสัตย์ สุดคิดจึ่งขัดมันไม่ได้
อันตัวของพี่จะบรรลัย ที่ไหนจะคงชนมาน ฯ
๏ เมื่อนั้น นางเกาสุริยายอดสงสาร
ได้ฟังดั่งต้องเพลิงกาฬ นงคราญกราบทูลสนองไป
พระองค์จงโปรดปรานี อย่าแสนโศกีหาควรไม่
ความสัตย์ซึ่งปฏิญาณไว้ เขาประสงค์ก็ให้ดั่งจินดา
เสียศีลอย่าให้เสียสัตย์ ถึงลูกรักจักพลัดไปอยู่ป่า
สิบสี่ปีจะกลับคืนมา ใช่ว่าลูกจะม้วยชีวัน
อันซึ่งพระรามสุริย์วงศ์ คือองค์พระนารายณ์รังสรรค์
ฤๅษีเทวาประชุมกัน อัญเชิญให้เสด็จอวตาร
ลงมาหวังจะปราบยุค ให้โลกเป็นสุขเกษมศานต์
อย่าอาวรณ์ทุกข์ร้อนรำคาญ ผ่านฟ้าจงระงับดับใจ
อันจากลูกรักแต่เพียงนี้ หรือจะเสียชีวีหาควรไม่
พระองค์ผู้ทรงฤทธิไกร ไตรโลกจะได้พึ่งบาทา ฯ
๏ เจ้าเอยเจ้าพี่ ว่านี้ก็ชอบหนักหนา
แต่เจ็บใจด้วยคำมันเจรจา ดั่งต้องสายฟ้าสักแสนที
อายหมู่เสนาประชาชน คนธรรพ์เทวาทุกราศี
สู้ตายไม่เสียดายชีวี เจ้าพี่ค่อยอยู่สถาวร
จะลาไปพิภพเทเวศร์ คอยท่าอัคเรศดวงสมร
เป็นกรรมแล้วจำจากจร ว่าพลางภูธรก็โศกา ฯ
๏ เมื่อนั้น นางเกาสุริยาเสน่หา
ได้ฟังพระราชบัญชา ดั่งว่าเศียรขาดจากอินทรีย์ ฯ
๏ โอ้พระผู้ปิ่นปักเกศ พระเดชเคยปกเกศี
ควรหรือจะสิ้นชีวี หนีไปเมืองฟ้าสุราลัย
อกเอ๋ยพลัดลูกแล้วจากผัว จะอยู่ไปเป็นตัวกระไรได้
สารพัดจะระกำช้ำใจ จะบรรลัยไปตามพระทรงฤทธิ์
โอ้ว่ากรุงศรีอยุธยา สนุกดั่งฟากฟ้าดุสิต
พระเดชแผ่ทั่วทศทิศ ปัจจามิตรไม่รอต่อกร
ตั้งแต่นี้ไปจะได้ทุกข์ เสื่อมสุขสิ้นความสโมสร
เงียบเหงาไปทั้งพระนคร ด้วยภูธรสวรรคาลัย
ครวญพลางพลางข้อนทรวงเทวษ ชลเนตรนองพักตร์เป็นเลือดไหล
ยกพระบาทขึ้นทูนเศียรไว้ สลบไปกับองค์พระภัสดา ฯ
๏ เมื่อนั้น นางไกยเกษีเสน่หา
นั่งอยู่ยังที่ทวารา สอดตาแลดูพระทรงธรรม์
เห็นนางเกาสุริยานงลักษณ์ ซบพักตร์ลงทรงกันแสงศัลย์
พิไรร่ำคร่ำครวญรำพัน กัลยาแน่นิ่งสลบไป
มีความแสนโสมนัสนัก ผิวพักตร์ผ่องเพียงแขไข
มิได้เอื้อเฟื้ออาลัย ในองค์พระราชสามี
จึ่งจัดผ้าเปลือกไม้คากรอง เครื่องครองสำหรับฤๅษี
ส่งให้นางค่อมกุจจี เทวีจึ่งกล่าววาจา
เอ็งจงเอาของนี้ไป ให้พระรามทรงพรตเป็นชีป่า
แล้วเร่งออกจากพารา อย่าให้ล่วงเวลาสายัณห์ ฯ
๏ บัดนั้น นางกุจจีค่อมคนขยัน
รับเครื่องสำหรับพระนักธรรม์ ถวายบังคมคัลแล้วรีบไป ฯ
๏ ครั้นถึงสมเด็จพระหริวงศ์ นั่งลงนบนิ้วประนมไหว้
ทูลว่าบัดนี้อรไท นางไกยเกษีวิไลวรรณ
ขอสัตย์พระปิ่นสุธาธาร ยกพระพรตให้ผ่านไอศวรรย์
ให้พระองค์ออกจากวังจันทน์ ไปอยู่อรัญสิบสี่ปี
ใช้ข้ามาถวายเครื่องผนวช ให้ลูกเจ้าเร่งบวชเป็นฤๅษี
เชิญเสด็จจากเมืองในวันนี้ ตามพระเสาวนีย์สั่งมา ฯ
๏ เมื่อนั้น พระรามสุริย์วงศ์นาถา
รับเอาซึ่งเครื่องจรรยา แล้วมีบัญชาตรัสไป
เอ็งจงกราบทูลพระแม่เจ้า ว่าเราบังคมประนมไหว้
อันสัตย์พระบิตุรงค์ทรงชัย กูนี้มิให้เสียธรรม์
อย่าว่าแต่ไปสิบสี่ปี จะถวายชีวีจนอาสัญ
ให้เป็นที่สรรเสริญแก่เทวัญ ว่ากตัญญูต่อบิดา
ซึ่งน้องเราจะผ่านพระนคร ให้ถาวรบรมสุขา
วันนี้จะถวายบังคมลา อย่าให้พระแม่ร้อนใจ ฯ
๏ บัดนั้น กุจจีผู้มีอัชฌาสัย
รับสั่งแล้วลาคลาไคล ไปยังปราสาทชัยนางเทวี ฯ
๏ ครั้นถึงจึ่งประณตบทบงสุ์ ทูลองค์นางไกยเกษี
ตามคำพระรามจักรี ถ้วนถี่เสร็จสิ้นทุกสิ่งอัน ฯ
๏ เมื่อนั้น พระหริวงศ์องค์นารายณ์รังสรรค์
ให้คิดสลดจิตจาบัลย์ พระทรงธรรม์สังเวชวิญญาณ์
แล้วกลับดำริตริการ ด้วยหมู่พวกพาลริษยา
เบียดเบียนฤๅษีเทวา จึ่งเชิญเรามาให้ราญรอน
ปางนี้ควรที่จะไปปราบ มวลหมู่สัตว์บาปให้ราบก่อน
ไตรโลกจะได้สถาวร ขจรเกียรติยศสืบไป ฯ
๏ คิดแล้วจึ่งเปลื้องเครื่องกษัตริย์ จะอาลัยสมบัติก็หาไม่
ทรงผ้าคากรองครองสไบ ด้วยใจโสมนัสยินดี
เจิมจุณมุ่นชฎาประคำทรง งามดั่งองค์เทพฤๅษี
ระงับจิตสำรวมอินทรีย์ ตามเพศโยคีปรีชา ฯ
๏ เมื่อนั้น ฝ่ายองค์พระลักษมณ์กนิษฐา
แจ้งว่าสมเด็จพระพี่ยา ไม่ได้ครองไพร่ฟ้าประชาชี
ทรงพรตจะออกไปอยู่ไพร เพราะด้วยนางไกยเกษี
ก็กริ้วโกรธพิโรธดั่งอัคคี จับศิลป์อันมีฤทธิรอน
กวัดแกว่งสำแดงเดชา องอาจดั่งพญาไกรสร
ลงจากปราสาทอลงกรณ์ บทจรไปยังสนามจันทน์ ฯ
๏ ครั้นถึงจึ่งมีสิงหนาท กระทืบบาทสะเทือนเลื่อนลั่น
เหวยใครอิจฉาอาธรรม์ ด้วยใจโมหันธ์ฉันทา
ทุจริตโลภล้นพ้นประมาณ สาธารณ์จงจิตริษยา
ใฝ่สูงให้เกินพักตรา ขับพี่ยากูไปอยู่ไพร
จะยกลูกมันผู้น้อง ให้ขึ้นครองเมืองก็เป็นได้
อีชาติทรลักษณ์จังไร กูจะฆ่าให้ม้วยชีวี
ว่าพลางขึ้นศิลป์ลองฤทธิ์ เสียงสนั่นครรชิตทุกราศี
หวั่นไหวทั้งในธาตรี พระรวีบดคลุ้มชอุ่มควัน ฯ
๏ เมื่อนั้น พระกฤษณุรักษ์รังสรรค์
ฟังเสียงเพียงไฟประลัยกัลป์ ผันพักตร์มาทอดทัศนา
จึงเห็นพระลักษมณ์สุริย์วงศ์ จับศรขึ้นก่งเงื้อง่า
ตกใจตะลึงทั้งกายา เอะไฉนอนุชามาก่อการณ์
แม้นกูจะนิ่งเสียบัดนี้ น่าที่น้องรักจักแผลงผลาญ
โลกาจะไหม้บรรลัยลาญ ผ่านฟ้าก็รีบเสด็จมา ฯ
๏ ครั้นถึงเข้ากุมเอาคันศร งดก่อนจงฟังพี่ว่า
อย่าเพ่อหุนหันโกรธา จะเล่ากิจจาให้แจ้งใจ
เดิมองค์สมเด็จพระบิตุราช ออกโอษฐ์ประสาทพรให้
แก่นางไกยเกษีทรามวัย ครั้งไปล้างปทูตกุมภัณฑ์
บัดนี้เขาขอความสัตย์ ให้ลูกผ่านสมบัติไอศวรรย์
ขับพี่ไปอยู่อารัญ ในกำหนดนั้นสิบสี่ปี
เราจะรักษาสัตย์พระบิตุเรศ อันพระคุณเกิดเกศเกศี
ให้ปรากฏไว้ในธาตรี เจ้าพี่อย่าได้โกรธา ฯ
๏ เมื่อนั้น จึ่งองค์พระลักษมณ์กนิษฐา
วางศรกับกรพระจักรา กอดเบื้องบาทาแล้วโศกี
ดูดู๋ทำได้ช่างไม่คิด นํ้าจิตอีไกยเกษี
จังทานจะผลาญชีวี ให้พระพี่ม้วยบรรลัย
น้องขอถวายชีวัน แก้แค้นแทนมันให้จงได้
ถึงชาวไกยเกษกรุงไกร จะมาชิงชัยทั้งพารา
น้องเดียวจะเคี่ยวรณรงค์ ให้สิ้นโคตรวงศ์พงศา
ต้องการอะไรพระพี่ยา จะออกไปอยู่ป่าพนาลี ฯ
๏ เมื่อนั้น พระหริวงศ์องค์นารายณ์เรืองศรี
สวมสอดกอดน้องเข้าพาที เจ้าว่าทั้งนี้ไม่ต้องการ
ตัวพี่จะช่วยบำรุงสัตย์ ไม่ควรรักสมบัติพัสถาน
ถ้าบิดาเสียสัตย์ปฏิญาณ จะได้อัประมาณในแดนไตร
ฝ่ายเขาเขาทำก็ตามที จะมีใครว่าดีก็หาไม่
เรารักษาธรรม์ให้มั่นไว้ จึ่งจะเป็นเกียรติไปในโลกา
เจ้าค่อยอยู่เถิดจะลาแล้ว น้องแก้วพี่ยอดเสน่หา
สั่งเสร็จเสด็จยาตรา กลับมาปราสาทมณี ฯ
๏ เมื่อนั้น พระลักษมณ์ทรงสวัสดิ์รัศมี
แสนเทวษแสนโศกแสนทวี โศกีครวญคร่ำรำพัน
โอ้อนิจจาพระทรงเดช จะทุเรศองค์เดียวในไพรสัณฑ์
ตัวกูผู้น้องร่วมชีวัน จะทิ้งพระทรงธรรม์เสียกลใด
ถึงมาตรจะอยู่ในธานี จะดูหน้ากาลีกระไรได้
แม้นจะเสียชีวาไม่อาลัย จะตามไปเป็นเพื่อนพระพี่ยา
ยากไร้จะได้เห็นกัน ที่ในอรัญแนวป่า
คิดแล้วก็รีบเสด็จมา ยังมหาปราสาทรูจี ฯ
๏ จึ่งเปลื้องเครื่องกษัตริย์สำหรับองค์ ทรงผ้าคากรองเป็นฤๅษี
มุ่นชฎาห่มหนังพยัคฆี สวมประคำมณีอลงกรณ์
พักตราเฉลิมเจิมจันทน์ พระหัตถ์ขวาทรงคันธนูศร
สำรวมอินทรีย์สังวร บทจรมายังพระรามา ฯ
๏ เมื่อนั้น พระตรีภูวนาถนาถา
ครั้นเห็นพระลักษมณ์อนุชา บวชเป็นดาบสก็ตกใจ
จึ่งว่าดูรานะเจ้าพี่ ทรงพรตมานี้จะไปไหน
จะทิ้งพระชนกมารดาไว้ ผู้ใดจะรองบทมาลย์ ฯ
๏ เมื่อนั้น พระลักษมณ์ผู้ปรีชาหาญ
สะอื้นพลางทางทูลพระอวตาร ผ่านเกล้าจงได้เมตตา
พระจะรักษาสัตย์บิตุเรศ จะสู้ทนเทวษไปอยู่ป่า
ตัวข้าผู้เป็นอนุชา ขอถวายชีวาพระสี่กร
โดยเสด็จไปรองสนองบาท ยังอรัญหิมวาตสิงขร
จะอยู่ไปที่ในพระนคร จะถาวรเป็นสุขเมื่อไรมี
อย่าปรารมภ์ถึงองค์พระบิตุเรศ พระชนนีก่อเกศเกศี
โรคาสิ่งใดไม่ยายี ด้วยอยู่ในบูรีภิรมยา
พระพรตเขาได้เศวตฉัตร ก็จะปรนนิบัติรักษา
นี่พระองค์องค์เดียวเอกา อนาถาสารพัดจะกันดาร ฯ
๏ เมื่อนั้น พระจักรีผู้ปรีชาหาญ
ได้ฟังน้องรักพจมาน ปานอมฤตรสมาเจือใจ
มิเสียแรงเจ้ารักเชษฐา ทั่วทั้งโลกาไม่หาได้
ตรัสพลางพลางกอดพระน้องไว้ ชลนัยน์คลอพักตร์โศกี ฯ
๏ เมื่อนั้น นวลนางสีดามารศรี
แจ้งว่าสมเด็จพระสามี ไม่ได้ผ่านบูรีภิรมยา
บัดนี้ก็บวชเป็นดาบส จะออกไปสร้างพรตอยู่ในป่า
ฝ่ายองค์พระลักษมณ์อนุชา ก็บวชตามเชษฐาด้วยอาลัย
ชลเนตรคลอเนตรบังอร โศกาอาวรณ์ละห้อยไห้
อกเอ๋ยครั้งนี้จะพึ่งใคร จะได้เหมือนองค์พระสามี
อันหญิงซึ่งไร้ภัสดา ถึงจะมียศถาศักดิ์ศรี
ก็ไม่งามแก่ตาในธาตรี เหมือนมณีไร้เรือนสุวรรณ
แม้นตายเสียดีกว่าจากบาท พระภัสดาธิราชรังสรรค์
จะตามไปที่ในอารัญ กว่าชีวันจะม้วยมรณา ฯ
๏ คิดแล้วจึ่งเปลื้องเครื่องประดับ สำหรับอัคเรศเสน่หา
ออกจากพระกายกัลยา ทรงเพศเป็นดาบสินี
เสด็จจากแท่นแก้วสุรกานต์ งามปานนางฟ้าในราศี
ชลนัยน์นองเนตรเทวี จรลีจากห้องอลงกรณ์ ฯ
๏ ครั้นถึงจึ่งถวายอภิวาทน์ พระสามีธิราชทรงศร
ทูลว่าข้าบาทบังอร ขอตามเสด็จจรพระทรงฤทธิ์ ฯ
๏ เมื่อนั้น องค์พระหริรักษ์จักรกฤษณ์
ได้ฟังอัครราชร่วมชีวิต พิศพักตร์สะอื้นอาลัย
รับขวัญแล้วกล่าวสุนทร ดวงสมรผู้ยอดพิสมัย
ซึ่งเจ้าจะตามพี่ไป จะลำบากยากใจแสนทวี
อันในหิมเวศราวป่า ล้วนโขมดมารยาภูตผี
ฝูงสัตว์จตุบาทพยัคฆี แรดร้ายราชสีห์สาธารณ์
หนทางดำเนินนั้นเดินยาก แสนลำบากข้ามห้วยเหวละหาน
สารพัดเป็นที่กันดาร เยาวมาลย์จงอยู่ในบุรี
จะได้เป็นเพื่อนพระมารดร บังอรจงฟังคำพี่
เจ้าอย่าแสนโศกโศกี ถ้วนสิบสี่ปีจะกลับมา ฯ
๏ เมื่อนั้น นางสีดาเยาวยอดเสน่หา
ได้ฟังดั่งต้องสายฟ้า กัลยากอดบาทร่ำไร
โอ้อนิจจาพระทรงเดช จะโปรดเกศเมียบ้างก็หาไม่
น้องจากมิถิลากรุงไกร มาพึ่งใต้ธุลีพระสี่กร
แม้นไม่เมตตาข้าบาท จงพิฆาตฟาดฟันเสียก่อน
จึ่งค่อยเสด็จบทจร ไปจากนครวังจันทน์
น้องจึงจะสิ้นความโศก ที่วิโยคจากจอมไอศวรรย์
ซึ่งจะทิ้งข้าไว้ผู้เดียวนั้น จะรู้ที่ผันพักตร์ไปพึ่งใคร
พระบิตุเรศมารดาทั้งสอง จะได้ครองพาราก็หาไม่
แม้นอยู่จะช้ำระกำใจ จะตามไปสนองพระบาทา
ถ้าพระองค์มิพาไปด้วย จะสู้ม้วยมิให้คนเห็นหน้า
ดีกว่าที่ไกลพระภัสดา ผ่านฟ้าจงได้ปรานี ฯ
๏ เมื่อนั้น พระจักรรัตน์แก้วเรืองศรี
ฟังนางรำพันโศกี ภูมีสะท้อนถอนใจ
ปลอบพลางพลางเช็ดชลนา แก้วตาอย่ากันแสงไห้
เมื่อเจ้ามิอยู่ในเวียงชัย ก็ตามแต่พระทัยเทวี
โอ้อนิจจาเจ้าเพื่อนยาก จะมาพลอยลำบากด้วยพี่
กรรมเวรสิ่งใดแต่หลังมี ครั้งนี้จึ่งมาตามทัน
ให้เราต้องจากนคเรศ แสนเทวษไปในไพรสัณฑ์
สามกษัตริย์โศกาจาบัลย์ ดั่งหนึ่งชีวันจะบรรลัย ฯ
๏ ครั้นค่อยสะสร่างสว่างโศก พระปิ่นโลกผู้มีอัชฌาสัย
พาสองกษัตริย์อันร่วมใจ ไปยังชนนีอนุชา ฯ
๏ เมื่อนั้น นวลนางสมุทรเสน่หา
เห็นองค์พระลักษมณ์พระรามา กับนางสีดายุพาพาล
บวชเป็นโยคีชีไพร ตกใจเพียงจะสิ้นสังขาร
เสด็จจากแท่นรัตน์ชัชวาล เยาวมาลย์มารับทันที ฯ
๏ จึ่งถามพระราชโอรส ไฉนมาทรงพรตเป็นฤๅษี
ทั้งสามองค์ผู้ทรงสวัสดี แม่นี้ฉงนสนเท่ห์ใจ ฯ
๏ เมื่อนั้น พระจักรีผู้มีอัชฌาสัย
บังคมก้มเกล้าแล้วทูลไป ว่าแม่ไกยเกษีโสภา
สั่งว่าสมเด็จพระบิตุเรศ ให้ลูกทรงเพศเป็นชีป่า
ออกไปสร้างพรตจรรยา อยู่ในหิมวาสิบสี่ปี
ให้พระพรตขึ้นครองสมบัติ ทรงเศวตฉัตรเฉลิมศรี
บำรุงไพร่ฟ้าประชาชี เป็นปิ่นโมลีกรุงไกร
อันองค์พระลักษมณ์อนุชา กับสีดาผู้ยอดพิสมัย
สององค์ทรงโศกาลัย จะไปเป็นเพื่อนข้าในดงดอน
โปรดด้วยช่วยแจ้งพระชนนี ว่าลูกนี้ขอลาไปก่อน
ครั้นจะคอยดุษฎีชุลีกร ก็ร้อนตัวด้วยกลัวพระอาชญา
พระแม่ค่อยอยู่จำเริญสุข อย่าตรอมทุกข์โทมนัสสา
แม้นบุญลูกไม่มรณา จะกลับมาทูลเบื้องบทมาลย์ ฯ
๏ เมื่อนั้น นางสมุทรเยาวยอดสงสาร
ได้ฟังเร่าร้อนดั่งเพลิงกาฬ นงคราญข้อนทรวงเข้ารำพัน
อนิจจาเอ๋ยนางไกยเกษี จะแกล้งฆ่าชีวีให้อาสัญ
ทำได้ด้วยใจอาธรรม์ มืดมัวโมหันธ์ฉันทา
โอ้อนิจจาสีดาเอ๋ย ทรามเชยแม่ยอดเสน่หา
ถึงผัวเจ้ากับองค์อนุชา จะต้องไปเดินป่าพนาลี
ก็เป็นชายอาจองทรงฤทธิ์ แม่ไม่คิดวิตกเหมือนโฉมศรี
ตัวเจ้าเป็นยอดสตรี ไม่เคยจรลีด้วยบาทบงสุ์
เคยทรงแต่สีพิกากาญจน์ จะทรมานเดินในไพรระหง
บุกแฝกแขมคาระคายองค์ จงฟังมารดาเจ้าอย่าไป
อยู่ด้วยแม่เถิดนะลูกรัก นงลักษณ์ผู้ยอดพิสมัย
อันผัวขององค์อรไท สิบสี่ปีก็จะได้คืนมา ฯ
๏ เมื่อนั้น โฉมนางสีดาเสน่หา
ได้ฟังกราบลงกับบาทา กัลยาสนองพระวาที
ซึ่งพระองค์เมตตาการุญ พระคุณควรไว้เหนือเกศี
อันจะให้ลูกอยู่ในธานี จะมีแต่ความทุกข์ทุกนิรันดร์
ด้วยจะแสนตรอมใจเพราะไกลบาท พระสามีธิราชรังสรรค์
ถึงจะยากลำบากในไพรวัน จะสู้ดั้นโดยเสด็จพระทรงฤทธิ์
ขุกไข้จะได้ปรนนิบัติ ด้วยความซื่อสัตย์สุจริต
แม้นตายไม่เสียดายชีวิต ให้ทศทิศประจักษ์ว่าภักดี ฯ
๏ เมื่อนั้น โฉมนางสมุทรมารศรี
ได้ฟังสุณิสาพาที เทวีสะท้อนถอนใจ
มิอาจจะกลั้นโศกา ชลนาแถวถั่งหลั่งไหล
สวมกอดสีดาเข้าไว้ ร่ำไรเพียงจะสิ้นชีวัน ฯ
๏ สร่างโศกจึงตรัสแก่พระลักษมณ์ ดวงจักษุแม่เฉลิมขวัญ
เจ้าจะไปเพื่อนพี่ในอรัญ พ่อระวังกันให้จงดี
พระขรรค์ศิลป์ชัยอย่าไกลองค์ มิณรงค์สู้ตายก่อนพี่
อันโฉมนางสีดาเทวี จงคิดว่าชนนีของลูกรัก
สามองค์จงไปสถาวร ให้ขจรฤทธิไกรทั้งไตรจักร
บรรดาศัตรูหมู่ยักษ์ อย่าต้านต่อรอพักตร์ลูกยา
สิบสี่ปีจึ่งกลับมาครองเมือง สืบเรื่องจักรพรรดินาถา
จะรับเอาพรของมารดา เป็นมหามงคลสวัสดี ฯ
๏ เมื่อนั้น สามองค์ทรงสวัสดิ์รัศมี
ก้มเกล้ารับพรพระชนนี ถวายอัญชุลีแล้วจรจรัล ฯ
๏ บัดนั้น พระพี่เลี้ยงนางนมสาวสรรค์
หญิงชายข้าสามกรมนั้น เห็นพระพงศ์เทวัญเสด็จไป
ต่างคนตกใจก็วิ่งตาม ความรักไม่กลั้นน้ำตาได้
บ้างกอดบาทสามกษัตริย์ไว้ บ้างเดินรำไรไห้ตามมา
โอ้ว่าพระทูลกระหม่อมเอ๋ย พระคุณเคยปกเกล้าเกศา
ได้อยู่เป็นสุขทุกเวลา จะพากันหนีข้าไปเดินไพร
แต่นี้ตั้งแต่จะแลลับ จะนับวันครวญคร่ำร่ำไห้
ต่างตนต่างแสนโศกาลัย เกลือกกลิ้งนิ่งไปไม่สมประดี ฯ
๏ เมื่อนั้น สามกษัตริย์สุริย์วงศ์เรืองศรี
เห็นข้าหญิงชายนั้นโศกี จึ่งมีสุนทรวาจา
ท่านจงค่อยอยู่ให้เป็นสุข อย่าแสนทุกข์เศร้าโทมนัสสา
อันเกิดมาในไตรโลกา ย่อมเป็นอนิจจาเหมือนกัน
ตัวเราจะไปสิบสี่ปี ใช่ที่จะม้วยอาสัญ
ตรัสพลางพระทางจรจรัล ข้าเฝ้าทั้งนั้นก็ตามไป ฯ
๏ ถึงหน้าปราสาทพระบิตุรงค์ สามกษัตริย์นั่งลงบังคมไหว้
ชลเนตรคลอเนตรถอนใจ ร่ำไรโศกาอาวรณ์
โอ้ว่าพระจอมมงกุฎเกศ ทรงเดชเลี้ยงลูกมาแต่ก่อน
สิ่งใดมิให้อนาทร เช้าคํ่าพร่ำสอนไม่เว้นวัน
หวังจะให้สืบสุริย์วงศ์ ในพงศ์จักรพรรดิรังสรรค์
เวรหลังติดตามมาทัน บันดาลจำพรากให้จากไป
ทีนี้ตั้งแต่จะแลลับ เหมือนเดือนดับสิ้นแสงแขไข
ลูกขอลาบาทพระทรงชัย ภูวไนยค่อยอยู่สวัสดี
ทั้งองค์พระชนนีเจ้า อันบังเกิดเกล้าเกศี
พระคุณลํ้าฟ้าธาตรี พ้นที่จะนับคณนา
ยังมิได้สนองเท่ายองใย จะไกลพระองค์ไปอยู่ป่า
แม้นลูกไม่ม้วยมรณา จะกลับมารองบาทพระทรงธรรม์
ร่ำพลางฟูมฟายชลเนตร แสนเทวษพ่างเพียงจะอาสัญ
แข็งใจเยื้องย่างตามกัน จรจรัลจากปราสาทสุรกานต์ ฯ
๏ สามกษัตริย์ผันพักตร์ทอดพระเนตร ดูมหานิเวศน์วังสถาน
เห็นสามปราสาทโอฬาร งามล้ำวิมานเมืองอินทร์
พระตรัสแก่พระลักษมณ์อนุชา อนิจจาเราจะละเสียสิ้น
บรรดาสมบัติทั้งแดนดิน ทั่วทุกนครินทร์ไม่เทียมทัน
เสียดายทั้งท้องสนามประลองศร เราเคยซ้อมกรพลขันธ์
ลองม้าลองรถคชกรรม์ ครบสิ่งสารพันวิชาการ
เสียดายพระนครอยุธยา สนุกดั่งเมืองฟ้ามหาสถาน
ครื้นเครงไปทุกทิวาวาร ด้วยการมโหรสพไม่เว้นวาย
ทีนี้จะได้ยินแต่เสียงสัตว์ สิงห์ขนัดเนื้อนกทั้งหลาย
เสียดายห้องแก้วอันแพร้วพราย อร่ามรายด้วยประทีปชวาลา
อกเอ๋ยจะเห็นแต่แถวเถื่อน กับดาวเดือนเลื่อนลอยในเวหา
ที่เคยเล่นเคยชมภิรมยา จะนิราแรมพรากจากจร
สิบสี่ปีตั้งแต่จะทนทุกข์ ไม่มีสิ่งสุขเหมือนแต่ก่อน
สงสารสมเด็จพระมารดร จะเร่าร้อนถึงลูกทุกนาที
โอ้ว่าทีนี้จะไกลแล้ว ปราสาทแก้วที่เคยเกษมศรี
ทั้งวงศาข้าเฝ้าผู้ภักดี พระจักรีครวญพลางเสด็จไป ฯ
๏ เมื่อนั้น พระวสิษฐ์สวามิตรอาจารย์ใหญ่
ทั้งคณะฤๅษีชีไพร ไพร่ฟ้าเสนาโยธี
แลไปเห็นสามสุริย์วงศ์ ทรงชฎาห่อเกล้าเป็นฤๅษี
ต่างตระหนกตกใจเป็นโกลี อึงมี่ไปทั้งพารา
ฝ่ายพระมหาสวามิตร พระวสิษฐ์ผู้ทรงสิกขา
ให้คิดสงสัยในวิญญาณ์ ลางองค์ก็พากันออกไป ฯ
๏ ครั้นถึงจึ่งถามพระจักรี ทรงพรตดั่งนี้เป็นไฉน
เหตุผลต้นปลายประการใด จึ่งมิได้ครองพระนคร ฯ
๏ เมื่อนั้น พระนารายณ์อวตารชาญสมร
ได้ฟังพระองค์ทรงสังวร ชุลีกรแจ้งความแต่ต้นไป
หลานนี้ขึ้นเฝ้าพระบิตุรงค์ จะได้พบพระองค์ก็หาไม่
นางไกยเกษีห้ามไว้ ว่าได้รับสั่งพระบิดา
ให้ข้านี้บวชเป็นดาบส ออกไปสร้างพรตอยู่ในป่า
ถ้วนสิบสี่ปีจึ่งกลับมา ให้ออกจากพาราวันนี้
จึ่งให้พระพรตขึ้นผ่านเมือง สืบเรื่องจักรพรรดิเรืองศรี
อันพระลักษมณ์นางสีดาเทวี แสนโศกโศกีร่ำไร
ต่างองค์ต่างบวชตามมา จะไปเพื่อนข้าในป่าใหญ่
พระอาจารย์ค่อยอยู่สำราญใจ หลานจะลาไปบัดนี้ ฯ
๏ เมื่อนั้น จึ่งสองพระมหาฤๅษี
ตรึกความตามคำพระจักรี เห็นต้องที่อวตารลงมา
ยินดีจะให้ไปปราบมาร แต่สงสารจะต้องไปเดินป่า
ครั้งนี้อสุรพาลา จะมรณาด้วยฤทธิ์พระสี่กร
คิดแล้วจึ่งห้ามพระหริวงศ์ หลานจงอยู่ท่าที่นี่ก่อน
ตาจะไปให้พบพระภูธร สั่งแล้วรีบจรไปทันที ฯ
๏ ครั้นถึงจึ่งสองพระดาบส เห็นท้าวทศรถเรืองศรี
กับนางเกาสุริยาเทวี โศกีอยู่ในที่ไสยา
จึ่งมีวาจาถามไป เป็นไฉนบรมนาถา
จะมอบสมบัติพระรามา แล้วทรงโศกาจาบัลย์ ฯ
๏ เมื่อนั้น ท้าวทศรถรังสรรค์
ได้ฟังพระมหานักธรรม์ วันทาแล้วกล่าววาที
โยมแสนโศกาอาลัย เพราะด้วยอีไกยเกษี
มันแกล้งจะผลาญชีวี ข้านี้ให้สิ้นชนมา
ยกสัตย์เมื่อครั้งไปสังหาร รอนราญปทูตยักษา
จะให้ลูกมันครองสวรรยา ถ้อยคำหยาบช้าพ้นใจ
ขับให้พระรามจากธานี จะผัดรุ่งราตรีก็ไม่ได้
อับอายไพร่ฟ้าทั้งเวียงชัย จะใคร่สังหารชีวิตมัน
ผ่าอกยกจิตมาแล่สับ ให้สมกับนํ้าหน้าอีโมหันธ์
เสียดายความสัตย์จะเสียธรรม์ ตรีโลกทั้งนั้นจะนินทา
ด้วยเหตุฉะนี้พระอาจารย์ จะสู้เสียชนมานดีกว่า
มิให้อดสูหมู่พาลา ทั้งสวรรค์ชั้นฟ้าธาตรี ฯ
๏ เมื่อนั้น ทั้งสองพระมหาฤๅษี
ฟังท้าวทศรถพาที มีความตระหนกตกใจ
แสนรักแสนเสียดายพ้นปัญญา ดั่งจะกลั้นนํ้าตามิใคร่ได้
สังเวชเพทนาอาลัย ฤทัยเร่าร้อนดั่งอัคคี
จึ่งผินพักตร์มากล่าวสุนทร ดูกรนางไกยเกษี
อันพระองค์ผู้ทรงธรณี ภูมีรักเจ้าดั่งดวงตา
จงคิดถึงคุณพระองค์บ้าง อย่าดูอย่างคนร้ายริษยา
อันสมบัติในกรุงอยุธยา ก็ได้ดั่งปรารถนาทรามวัย
ขออย่าให้พระรามไปลำบาก ทนทุกข์ตกยากในป่าใหญ่
พระภัสดาจะม้วยบรรลัย จะหาไหนได้เหมือนพระภูมี ฯ
๏ เมื่อนั้น โฉมนวลนางไกยเกษี
ได้ฟังจึ่งตอบวาที ความนี้ใช่กิจพระอาจารย์
ถึงมาตรดีชั่วก็ช่างเขา ใครใช้ให้เข้ามาว่าขาน
ใช่การมาเก็บเอาเป็นการ ใช่ที่ใช่ฐานจะพาที
รุกรานเข้ามาถึงห้องใน ใครไปนิมนต์พระฤๅษี
อัชฌาอาสัยก็ไม่มี ทำดีแล้วหรือพระนักพรต ฯ
๏ เมื่อนั้น ทั้งสองพระมหาดาบส
ฟังนางพาทีไม่มีรส หยาบช้าสาหสพ้นคิด
จึ่งว่าเป็นไฉนนางเทวี กูว่าดีกลับเอาเป็นผิด
อันพระองค์ผู้ทรงทศพิธ คุณดั่งบิตุเรศเลี้ยงมา
ควรหรือทุจริตคิดคด ทรยศใจหยาบบาปหนา
จะฆ่าผัวไม่กลัวเวรา ใครจะนับหน้าคนสาธารณ์ ฯ
๏ เมื่อนั้น นางไกยเกษียอดสงสาร
เจ็บในวาจาพระอาจารย์ จึ่งตอบด้วยคำพาลดึงดัน
เป็นชีไม่อยู่ประสาชี มาอาจเอื้อมพาทีด้วยโมหันธ์
ความสัตย์เขาปฏิญาณกัน จะทำให้ฟั่นเฟือนเปื้อนไป
นี่หรือตั้งตัวเป็นนักสิทธ์ จะรู้จักชอบผิดก็หาไม่
เร่งไปแม้นอยู่จะขัดใจ ใครเขาไม่ฟังวาที ฯ
๏ เมื่อนั้น ท้าวทศรถเรืองศรี
ได้ฟังยิ่งแค้นแสนทวี ครั้นจะฆ่าตีก็จนใจ
จึ่งยอกรถวายมัสการ สองพระอาจารย์ผู้ใหญ่
พระองค์จะว่าแก่มันไย อีคนจังไรทรลักษณ์
ถ้อยคำหยาบช้าเป็นพ้นคิด โยมนี้เจ็บจิตดั่งต้องจักร
อยู่ไปจะชํ้าใจนัก เพราะอีอัปลักษณ์สาธารณ์
วันใดพระรามจากพารา ตัวข้าก็จะสิ้นสังขาร
ไปเกิดในทิพวิมาน พระอาจารย์จงอยู่สำราญใจ
อันซึ่งซากศพของโยมนี้ อย่าให้อีกาลีมันต้องได้
แม่ลูกอย่าให้เข้าจุดไฟ ข้าสั่งไว้เป็นความสัตยา
ว่าพลางสะท้อนถอนจิต พระทรงฤทธิ์เศร้าโทมนัสสา
ซบพักตร์ลงแสนโศกา ดั่งว่าจะสิ้นชีวี ฯ
๏ เมื่อนั้น ทั้งสองพระมหาฤๅษี
ได้ฟังพระองค์ทรงธรณี โศกีครวญคร่ำรำพัน
ฝากศพสั่งไว้เป็นความสัตย์ โทมนัสสุดที่จะอดกลั้น
ชลเนตรคลอเนตรพระนักธรรม์ จึ่งสนองบัญชาภูวไนย
พระองค์จะช่วยบำรุงโลก แสนจะโศกสิ้นชีพหาควรไม่
เดิมทีให้รูปทั้งห้าไป เชิญไทหริรักษ์จักรา
อวตารลงมาดับเข็ญ ให้เย็นทั่วทศทิศา
ถึงยุคจะไปล้างพาลา จะต้องเดินป่าสิบสี่ปี
นัยจะคืนมาครองสมบัติ สืบวงศ์จักรพรรดิเรืองศรี
ใช่ว่าจะสิ้นชีวี ภูมีจงถวิลจินดา ฯ
๏ เมื่อนั้น พระบิตุรงค์องค์นารายณ์นาถา
ได้ฟังจึ่งมีบัญชา ข้าแจ้งอยู่แล้วพระอาจารย์
อันพระรามสำหรับจะดับเข็ญ ให้อยู่เย็นเป็นสุขทุกสถาน
แต่ยังไม่ควรแก่การ ซึ่งจะไปปราบมารในครั้งนี้
ชอบจะเสวยรมย์ชมสมบัติ ให้ไพบูลย์พูนสวัสดิ์เกษมศรี
นัยจะได้ไปปราบอสุรี ตามที่ซึ่งไวกูณฐ์มา
นี่มันริษยาทรยศ จะให้อัปยศทุกทิศา
สุดอายสุดแค้นสุดปัญญา ถึงจะมีชีวาไม่ต้องการ ฯ
๏ เมื่อนั้น พระมุนีผู้ปรีชาหาญ
ฟังท้าวทศรถพจมาน สุดที่จะทัดทานต่อไป
อนิจจานางไกยเกษี ทำถึงเพียงนี้ก็เป็นได้
ชั่วช้ากว่าหญิงทั้งแดนไตร แกล้งฆ่าผัวให้มรณา
เห็นแต่จะได้สมบัติ ควรหรือตัดขาดเสน่หา
ว่าแล้วก็พากันลงมา จากปราสาทรัตนารูจี ฯ
๏ ครั้นถึงจึ่งแจ้งข้อความ แก่องค์พระรามเรืองศรี
อันตัวของตาทั้งสองนี้ เข้าไปถึงที่ข้างใน
เห็นพระบิตุเรศมารดา สองกษัตริย์โศการ่ำไห้
ว่าเจ้าออกจากเวียงชัย วันใดจะม้วยชีวี
ตานี้สงสารพระภูธร ได้ว่าวอนนางไกยเกษี
มันกลับหยาบช้าพาที สุดที่จะตอบวาจา ฯ
๏ เมื่อนั้น พระจักรรัตน์แก้วนาถา
ได้ฟังทั้งสองพระสิทธา อุราเร่าร้อนดั่งเพลิงกาล
ชลนัยน์ไหลนองคลองพักตร์ แสนรักแสนโศกสงสาร
พ่างเพียงชีวิตจะวายปราณ ผ่านฟ้ารำพันโศกี ฯ
๏ โอ้ว่าสมเด็จพระบิตุเรศ พระชนนีก่อเกศเกศี
พระคุณลํ้าฟ้าธาตรี ครั้งนี้จะจากพระองค์ไป
ตั้งแต่จะไกลเบื้องบาท ดั่งภานุมาศเลี้ยวลับเหลี่ยมไศล
กตัญญูจะสู้ไปเดินไพร ไม่คิดอาลัยแก่ชีวา
เกิดมามิได้สนองคุณ ซึ่งการุญบำรุงรักษา
ถึงกระไรแต่ได้บังคมลา กราบบาทบาทาจะคลายใจ
สุดคิดสุดปัญญาจะผ่อนผัน จะผัดวันอยู่ช้าก็ไม่ได้
อกเอ๋ยจะทำประการใด จนใจเป็นพ้นพันทวี
เสียแรงเกิดในสุริย์วงศ์ จักรพรรดิฤทธิรงค์เรืองศรี
ดูดั่งทรลักษณ์อัปรีย์ พระจักรีร่ำพลางทางโศกา ฯ
๏ แล้วหักใจดับความอาวรณ์ ประนมกรเหนือเกล้าเกศา
ลาพระมหาสิทธา สามกษัตริย์ก็พากันเดินไป ฯ
๏ บัดนั้น สุมันตันเสนีผู้ใหญ่
โศกาดั่งหนึ่งจะขาดใจ อาลัยในองค์พระจักรา
ไม่มีพวกพลจตุรงค์ แต่สามองค์จะต้องไปเดินป่า
แสนยากลำบากกายา เวทนาเป็นพ้นพันทวี
ตัวกูจะไปรองบาท พระนารายณ์ธิราชเรืองศรี
คิดแล้วก็เกณฑ์หมู่โยธี เทียมรถมณีอลงกรณ์ ฯ
๏ ครั้นเสร็จให้เคลื่อนทวยหาญ ขับรถสุรกานต์ประภัสสร
ต่างคนโศกาอาวรณ์ บทจรรีบตามเสด็จมา ฯ
๏ ครั้นถึงจึ่งทูลพระหริวงศ์ เชิญทรงพิชัยรัถา
ข้าจะตามเสด็จพระจักรา ไปกว่าจะสิ้นชีวี ฯ
๏ เมื่อนั้น พระพิษณุรักษ์เรืองศรี
ได้ฟังสุมันตันเสนี ก็ชวนพระลักษมีเยาวมาลย์
กับพระอนุชาสุริย์วงศ์ ขึ้นทรงรถแก้วมุกดาหาร
สุมันตันเสนีปรีชาชาญ ขึ้นนั่งหมอบกรานมาท้ายรถ
สารถีขับสินธพชาติ เผ่นผาดรี่เร็วดั่งลมกรด
โยธาแน่นนันต์เป็นหลั่นลด บทจรมาตามรัถยา ฯ
๏ บัดนั้น ไพร่ฟ้าประชากรถ้วนหน้า
เห็นสามสุริย์วงศ์กษัตรา บวชเป็นชีป่าพนาลัย
เสด็จทรงรถรัตน์มณี โยธีแวดล้อมแผ่นดินไหว
ต่างคนตระหนกตกใจ เอิกเกริกวุ่นไปทั้งนั้น
ข้าหลวงสามกรมก็อาดูร พูนเทวษแสนเศร้าโศกศัลย์
เยียดยัดอัดแอแจจัน พากันตามเสด็จพระจักรี ฯ
๏ บัดนั้น ฝ่ายนายรัถาสารถี
จึ่งขับรถแก้วมณี ออกมาถึงที่ทวารา
เทวัญบันดาลดลใจ ให้ไปทักษิณทิศา
ตรงเกาะพิชัยลงกา หวังให้เข่นฆ่าอาธรรม์ ฯ
๏ เมื่อนั้น พระรามสุริย์วงศ์รังสรรค์
เห็นไพร่ฟ้าประชากรทั้งนั้น พากันตามมาวุ่นไป
จึ่งมีวาจาอันสุนทร ดูกรสุมันตันผู้ใหญ่
อันเสนาไพร่ฟ้าทั้งเวียงชัย มาตามเราไยดั่งนี้
ผู้ใดจะรองฉลองบาท พระบิตุรงค์ธิราชเรืองศรี
จงพากันคืนเข้าบูรี เรานี้จะลาท่านไป ฯ
๏ บัดนั้น สุมันตันผู้มีอัชฌาสัย
ก้มเกล้ากราบทูลพระภูวไนย พระองค์จงได้เมตตา
ซึ่งจะให้ข้าคืนนคเรศ แต่ทรงเดชจะเสด็จไปป่า
พระบิตุรงค์จะทรงพระโกรธา จะลงโทษโทษาพันทวี
ประการหนึ่งเหมือนข้าไม่จงรัก ภักดีต่อเบื้องบทศรี
จะขอโดยเสด็จจรลี ไปกว่าชีวีจะวายปราณ ฯ
๏ เมื่อนั้น พระตรีภพลบโลกทุกสถาน
ได้ฟังสุมันตันปรีชาชาญ ไม่ตอบพจมานประการใด
จึ่งสั่งนายรัถาสารถี ให้ขับพาชีเป็นอย่างใหญ่
รีบเร่งราชรถเร็วไป โดยในมรคาพนาวัน ฯ
๏ ผ่านทุ่งวุ้งป่าท่าธาร ถึงที่อุทยานสวนขวัญ
พอพระสุริยาสายัณห์ พระทรงธรรม์ให้หยุดรถชัย ฯ
๏ บัดนั้น สุมันตันเสนาผู้ใหญ่
จึ่งให้นั่งยามตามไฟ นอกในกำชับตรวจตรา ฯ
๏ ต่างคนโศกาอาวรณ์ ทุกข์ร้อนเศร้าโทมนัสสา
เทวัญบันดาลให้โยธา นิทราหลับสิ้นไม่สมประดี ฯ
๏ เมื่อนั้น พระสุริย์วงศ์องค์นารายณ์เรืองศรี
เสด็จเหนือรถรัตน์มณี มีแต่ทุกข์ร้อนอาวรณ์ใจ
ถึงพระมารดาบิตุรงค์ ซบพักตร์ลงทรงกันแสงไห้
จนปฐมยามล่วงไป มิได้เข้าที่นิทรา
ครั้นเห็นฝูงคนหลับสนิท มีจิตแสนโสมนัสสา
จึ่งชวนทั้งสองกษัตรา ลงจากรัถาทันที ฯ
๏ ค่อยเสด็จเยื้องย่างบทจร หลีกพลนิกรลอบหนี
เข้าในพนมพนาลี ดั่งพญาสีหราชยาตรา ฯ
๏ เดินทางตามหว่างพนาเวศ พระทรงเดชพิศพรรณพฤกษา
เรียบเรียงสองข้างมรคา ดวงผกากลีบแย้มเบิกบาน
โรยร่วงเสาวรสเกสร กลิ่นขจรตลบหอมหวาน
แสงจันทร์แจ่มแจ้งดงดาน พระพายพัดพานรวยริน
นํ้าค้างเป็นละอองตกมา เย็บซาบกายาพระทรงศิลป์
กระต่ายเต้นเล่นเล็มระบัดกิน สกุณาโบยบินวุ่นไป
เพรียกพร้องร้องร่ำถวายเสียง สำเนียงเสนาะทั้งป่าใหญ่
จักจั่นรี่เรื่อยจับใจ เหมือนแกล้งให้คลายทุกข์ร้อน
พระตรัสชี้ชวนวนิดา ชมช่อผกาเกสร
พระลักษมณ์เด็ดดวงแก้วขจายจร ถวายองค์บังอรวิไลวรรณ
พระหริวงศ์ทรงเด็ดสาวหยุด ส่งให้วรนุชแล้วรับขวัญ
สามกษัตริย์ย่างเยื้องจรจรัล พากันล่วงด่านผ่านมา ฯ
๏ บัดนั้น สุมันตันผู้มียศถา
ครั้นรุ่งรางสร่างแสงสุริยา ก็ผวาตื่นจากรถชัย
จึ่งแหวกม่านทองมองดู จะเห็นเสด็จอยู่ก็หาไม่
ทั้งพระลักษมณ์นางสีดาก็หายไป ตกใจเพียงสิ้นชีวี
แล้วคิดถวิลจินดา ก็รู้ว่าสามกษัตริย์แกล้งหนี
มิให้พวกพลมนตรี ทั้งนี้ติดตามเสด็จจร
จำเป็นจะกลับเข้านิเวศน์ ทูลพระบิตุเรศให้แจ้งก่อน
คิดแล้วจึ่งสั่งพลนิกร ว่าภูธรจะคืนเข้าพารา ฯ
๏ บัดนั้น ฝ่ายหมู่โยธีถ้วนหน้า
บรรดาที่ตามเสด็จมา ไม่รู้กลเสนาสุมันตัน
คิดว่าพระจะคืนกรุงไกร ต่างต่างมีใจเกษมสันต์
สำรวลสรวลเพรียกเรียกกัน ยกหัตถ์อภิวันท์พระสี่กร
ฝ่ายว่าข้าหลวงสามกรม ชื่นชมโสมนัสสโมสร
บ้างก็อวยชัยถวายพร สิ้นทุกข์สิ้นร้อนด้วยดีใจ ฯ
๏ บัดนั้น สุมันตันผู้มีอัชฌาสัย
ให้ขับรถรัตนามัย คืนเข้ายังในพารา ฯ
๏ บัดนั้น หญิงชายชาวเมืองถ้วนหน้า
เห็นรถนั้นขับกลับมา บันเทิงเริงร่าทั้งโยธี
สำคัญว่าองค์พระทรงเดช คืนเข้านัคเรศบุรีศรี
ต่างตนชื่นชมยินดี วิ่งตามรถมี่อึงไป ฯ
๏ เมื่อนั้น นางสมุทรเยาวยอดพิสมัย
แสนโศกเร่าร้อนอาวรณ์ใจ อยู่ในห้องแก้วแพร้วพรรณ
ได้ยินว่าสามกษัตรา คืนมานิเวศน์ไอศวรรย์
สงสัยก็พานางกำนัล ทั้งนั้นรีบเร่งเสด็จมา ฯ
๏ ครั้นถึงซึ่งที่ปราสาทชัย นางไกยเกษีเสน่หา
ตรงเข้ายังห้องไสยา คอยฟังกิจจาพระภูธร ฯ
๏ บัดนั้น สุมันตันเสนาชาญสมร
ครั้นเข้ามาถึงพระนคร ให้หยุดอัสดรโยธี ฯ
๏ ลงจากพิชัยราชรถ ยิ่งรันทดร้อนใจดั่งไฟจี่
ขึ้นไปเฝ้าองค์พระภูมี ยังที่ปราสาทรัตนา ฯ
๏ เมื่อนั้น ท้าวทศรถนาถา
กับนวลนางเกาสุริยา สองกษัตริย์โศกาจาบัลย์
ถึงองค์สมเด็จพระลูกรัก อันจากนัคเรศเขตขัณฑ์
ได้ยินเสียงอึงนี่นัน ทรงธรรม์ฉงนสนเท่ห์ใจ
จึ่งเยี่ยมพระแกลแลเห็น สุมันตันซึ่งเป็นผู้ใหญ่
มีพระบัญชาถามไป มาด้วยอันใดนะเสนา ฯ
๏ บัดนั้น สุมันตันผู้มียศถา
ก้มเกล้ากราบลงแล้วโศกา ทูลสนองบัญชาพระภูมี
ด้วยสองพระโอรสยศยง กับองค์สุณิสามารศรี
วานนี้ทรงพรตเป็นโยคี สามกษัตริย์จรลีเข้าไพรวัน
ข้าได้โดยเสด็จบทมาลย์ ถึงในอุทยานสวนขวัญ
ครั้นคํ่าจำรัสแสงจันทร์ พระพากันเสด็จหนีไป
สุดคิดสุดที่จะตามหา ไม่รู้ว่าจะไปหนไหน
โทษข้าถึงสิ้นชีวาลัย ภูวไนยจงได้ปรานี ฯ
๏ เมื่อนั้น องค์ท้าวทศรถเรืองศรี
ได้ฟังดั่งจะม้วยชีวี ภูมีครวญคร่ำรำพัน ฯ
๏ โอ้อนิจจาพระลูกรัก ดวงจักษุพ่อเฉลิมขวัญ
แต่นี้จะไม่เห็นกัน นับวันจะแลลับไป
เพราะด้วยอีไกยเกษี มันเป็นไพรีศัตรูใหญ่
ฆ่าพ่อขับลูกให้จำไกล ไปเดินอรัญกันดาร
ได้ยากลำบากทุกข์ทน มีแต่ผลไม้เป็นอาหาร
ยามนอนก็จะนอนทรมาน กับพื้นดินดานอนาถนัก
เสียทีที่ได้ไวกูณฐ์ เกิดในประยูรพญาจักร
พ่อถนอมบำรุงผดุงรัก จะให้เป็นปิ่นปักโลกา
แม้นมาตรจะหาแก้วมณี ดวงเท่าคีรีก็พอหา
ถึงจะเอาเดือนดาวในท้องฟ้า เห็นว่าจะได้ดั่งใจ
อันจะหาโอรสให้เหมือนเจ้า ตายแล้วเกิดเล่าไม่หาได้
คิดว่าจะฝากชีวาลัย ไปกว่าจะสิ้นชนมาน
ก็ไม่เสร็จสมอารมณ์หมาย ด้วยอีแสนร้ายมาตามผลาญ
มันนี้คือพวกพระกาล แกล้งประหารชีวิตของบิดา
แม้นมาตรถึงพ่อจะบรรลัย เจ้าได้เห็นใจก็ไม่ว่า
ร่ำพลางทอดองค์ลงโศกา อัดอั้นนาสาสะท้อนกาย
สิ้นเสียงสุดสิ้นพระวาตะ อัสสาสะประสาทก็ขาดหาย
สิ้นกระแสภวังค์ทำลาย ไปเกิดฝ่ายชั้นดุษฎี ฯ
๏ เมื่อนั้น นางเกาสุริยามเหสี
ทั้งโฉมนางสมุทรเทวี ฝูงสนมนารีกำนัล
เห็นพระองค์สุดสิ้นพระชนม์ ต่างคนตกใจไม่มีขวัญ
แสนโศกโศกาจาบัลย์ รำพันร่ำรักภูวไนย ฯ
๏ นางเกาสุริยาว่าโอ้พระทรงภพ จบสกลโลกาไม่หาได้
ควรหรือมาม้วยบรรลัย หนีข้าน้อยไปเมืองฟ้า
พระคุณพ่างเพียงบิตุเรศ ได้เย็นเกศเป็นบรมสุขา
ตั้งแต่วันนี้จะลับตา จะมีแต่โศกาจาบัลย์
อกเอ๋ยจากลูกแล้วมิหนำ พระปิ่นเกล้ามาซ้ำอาสัญ
จะแสนทุกข์ไปทุกคืนวัน สารพันจะได้อัประมาณ
นางสมุทรว่าโอ้พระจอมเกศ เรืองเดชดั่งดวงพระสุริย์ฉาน
เป็นหลักโลกาสุธาธาร ทั่วทั้งจักรวาลไม่เดือดร้อน
ตั้งแต่นี้ไปจะได้ทุกข์ ไม่มีสิ่งสุขเหมือนแต่ก่อน
เช้าเย็นเคยเฝ้าพระภูธร สโมสรชื่นชมภิรมยา
เวรใดจำให้ไกลบาท พระสามีธิราชนาถา
ยามกินจะกินแต่น้ำตา เวทนาเป็นพ้นพันทวี
นางสนมว่าโอ้ทูลกระหม่อม จอมเกศข้าบาทบทศรี
พระคุณลํ้าฟ้าธาตรี สุดที่จะร่ำรำพัน
มิได้อาธรรมลำเอียง ชุบเลี้ยงเป็นสุขเกษมสันต์
เงินทองแก้วแหวนแพรพรรณ ให้ปันทั่วหน้ากันไป
อันจะหาเหมือนองค์พระทรงฤทธิ์ ไตรภพจบทิศไม่หาได้
ร่ำพลางทางโศกาลัย นางในเพียงสิ้นชีวา ฯ
๏ เมื่อนั้น สองพระอาจารย์ฌานกล้า
ทั้งสุมันตันเสนา อำมาตย์มาตยานอกใน
ครั้นรู้ว่าพระองค์สวรรคต ต่างคนกำสรดสะอื้นไห้
ก็ตามพระสิทธาขึ้นไป ยังไพชยนต์รัตน์รูจี ฯ
๏ ครั้นถึงห้องแก้วสุรกานต์ องค์พระอาจารย์ทั้งสองศรี
ให้เอาสุคนธวารี อันมีกลิ่นตลบโอฬาร์
ใส่สาครรัตน์โสรจสรง ชำระศพบรมวงศ์นาถา
ประดับเครื่องทรงอลงการ์ โดยศพมหาจักรพรรดิ
ครั้นเสร็จเชิญเข้าพระโกศแก้ว แล้วตั้งภายใต้เศวตฉัตร
เหนือแท่นพรายพรรณสุวรรณรัตน์ เครื่องสูงเป็นขนัดรูจี
นางสนมหกหมื่นสี่พัน โศกาจาบัลย์อึงมี่
ชาวประโคมก็ประโคมทุกนาที มิได้เว้นว่างเวลา ฯ
๏ เมื่อนั้น ฝ่ายพระหริรักษ์นาถา
กับโฉมนวลนางสีดา พระลักษมณ์อนุชาวิลาวัณย์
เสด็จแต่เวลาราตรี จนรวีแจ่มแจ้งแสงฉัน
ก็พ้นแดนบ้านด่านอารัญ พากันเข้าดงพงไพร ฯ
๏ ร้อนแรมมาหลายราตรี ถึงฝั่งนัทีกว้างใหญ่
ชื่อว่าสะโตงคงคาลัย นํ้าไหลลึกพ้นประมาณ
สามกษัตริย์ก็เข้าหยุดพัก สำนักร่มไทรไพศาล
คิดที่จะข้ามชลธาร กันดารพ่วงแพนาวา ฯ
๏ มาจะกล่าวบทไป ถึงกุขันพรานไพรใจกล้า
อยู่ในบูรีรัมย์นครา ภูผาล้อมรอบเป็นขอบคัน
นํ้าใจหยาบช้าสาหส อดทนเรี่ยวแรงแข็งขัน
ไม่รู้จักปีเดือนคืนวัน สำคัญใบไม้หล่นจึ่งแจ้งใจ
ในแนวสะโตงนัที ใครจะไปยํ่ายีก็ไม่ได้
บริวารห้าโกฏิล้วนพรานไพร การธนูหน้าไม้ก็เชี่ยวชาญ
เพื่อนจึ่งดำริตริตรึก จะล่าไล่โคถึกคชสาร
ก็แต่งตัวเสร็จสรรพสำหรับพราน จับธนูทะยานรีบมา ฯ
๏ ครั้นถึงที่เคยประชุมพล ก็ปีนป่ายขึ้นบนต้นพฤกษา
เป่าหลอดสำคัญสัญญา เสียงสนั่นลั่นป่าพนาวัน ฯ
๏ บัดนั้น บริวารพวกพรานแข็งขัน
ได้ยินเสียงหลอดสำคัญ ก็พากันวิ่งวุ่นออกไป ฯ
๏ บัดนั้น กุขันผู้เป็นนายใหญ่
ยินดีลงจากต้นไม้ พาพวกพรานไพรเที่ยวมา ฯ
๏ เห็นหมู่โคถึกมฤคี หมู่หมีกวางทรายกระต่ายป่า
ก็โห่ร้องก้องสนั่นอรัญวา ล่าไล่มฤคาในดงดอน ฯ
๏ มาถึงฝั่งสะโตงคงคาลัย แลไปเห็นองค์พระทรงศร
กับทั้งพระลักษมณ์ฤทธิรอน บังอรองค์อัครเทวี
นั่งอยู่ริมฝั่งสาคเรศ ผูกชฎาทรงเพศเป็นฤๅษี
สง่างามดั่งดวงพระรวี นางเทพบุตรีในชั้นฟ้า
จึ่งย่องเข้าไปด้อมมอง แหวกช่องพุ่มไม้ใบหนา
พิศวงสามองค์กษัตรา ดั่งว่าจะลืมสมประดี ฯ
๏ บัดนั้น ฝ่ายพวกพรานป่าพนาศรี
เห็นสามองค์ทรงเพศเป็นโยคี มีสิริเสาวภาคย์ละกลคัน
พิศโฉมพระองค์ทรงศร งามลํ้าทินกรรังสรรค์
อันองค์ทรงพรตน้อยนั้น งามดั่งพระจันทร์อำไพ
ดูโฉมนางดาบสินี งามลํ้าไม่มีที่เปรียบได้
ยัดเยียดเบียดเสียดกันเข้าไป ดูพระภูวไนยไม่วางตา ฯ
๏ บัดนั้น กุขันนายใหญ่ใจกล้า
ให้ดลจิตคิดเกรงเดชา องค์พระจักราเรืองฤทธิ์
ทั้งคำรพรักในเบื้องบาท ด้วยอำนาจนารายณ์จักรกฤษณ์
จึ่งเข้าไปน้อมเศียรอัญชุลิต ด้วยจิตรักองค์พระทรงชัย
แล้วถวายนํ้าผึ้งกับเนื้อทราย ทั้งปลากรายย่างตัวใหญ่
ถามว่าท่านนื้ชื่อไร ชาวไพรหรืออยู่บูรี
เป็นเชื้อกษัตริย์ขัตติยา หรือว่าพาณิชเศรษฐี
เป็นไฉนมาอยู่ริมนัที เรานี้ฉงนสนเท่ห์นัก ฯ
๏ เมื่อนั้น พระนารายณ์ฤทธิรงค์ทรงจักร
ได้ฟังพรานไพรถามทัก ก็ผินพักตร์มาตรัสจำนรรจา
ตัวเราเป็นหน่อสุริย์วงศ์ องค์ท้าวทศรถนาถา
ทรงนามชื่อว่ารามา อยู่กรุงอยุธยาพระนคร
นางนี้ชื่อสีดานงลักษณ์ เป็นองค์อัคเรศดวงสมร
น้องเราผู้มีฤทธิรอน นามกรพระลักษมณ์กุมารา
พระบิตุรงค์จะมอบเศวตฉัตร สืบวงศ์จักรพรรดินาถา
แม่เลี้ยงเราขอสัจจา ให้ลูกยานั้นผ่านบูรี
เรารักษาสัตย์พระบิตุเรศ จึ่งละเพศมาบวชเป็นฤๅษี
เที่ยวอยู่กลางป่าพนาลี สิบสี่ปีจะคืนเข้าเวียงชัย
ท่านนี้ชื่อไรนะนายพราน ถิ่นฐานเคหาอยู่ไหน
เมตตาช่วยส่งเราไป ให้ถึงฟากฝั่งคงคา ฯ
๏ บัดนั้น จึ่งนายกุขันพรานป่า
ได้ฟังพระราชบัญชา อาลัยในองค์พระจักรี
อนิจจาพระพงศ์จักรพรรดิ เลิศลํ้ากษัตริย์ทุกกรุงศรี
เคยเสด็จอยู่ในธานี มีความผาสุกสำราญ
ชะรอยว่าเวรามาแต่หลัง จึ่งจากวังเดินป่าน่าสงสาร
ว่าพลางพลางกราบบทมาลย์ ผ่านฟ้าอย่าข้ามคงคา
จงอยู่ด้วยข้าผู้ใจภักดิ์ จะได้พิทักษ์รักษา
ข้าชื่อกุขันสมญา ขอรองบาทาพระภูธร ฯ
๏ เมื่อนั้น พระกฤษณุรักษ์ทรงศร
ได้ฟังพรานป่าวิงวอน จึ่งกล่าวสุนทรว่าขอบใจ
แต่ซึ่งจะให้อยู่ที่นี่ ใกล้พระบูรีไม่อยู่ได้
ผู้คนจะมาวุ่นไป ไหนจะได้จงกรมภาวนา
ที่ใดสงัดลับแล้ง เป็นตำแหน่งฤๅษีชีป่า
จะไปอยู่สร้างพรตจรรยา ให้เป็นผาสุกสำราญ ฯ
๏ บัดนั้น กุขันพรานไพรใจหาญ
ได้ฟังมธุรสพจมาน สงสารสะท้อนถอนใจ
ด้วยสุดรักแสนรักในเบื้องบาท มิอาจจะขัดพระองค์ได้
จึ่งสั่งบริวารพรานไพร เร่งให้ไปถอยเรือมา ฯ
๏ บัดนั้น ฝ่ายหมู่ทหารพรานป่า
ได้ฟังนายสั่งก็ปรีดา พากันวิ่งมาลนลาน ฯ
๏ ครั้นถึงถอยเรือวุ่นวาย บ้างถ่อบ้างพายอลหม่าน
ประทับแทบท่าชลธาร คอยองค์ผ่านฟ้าเสด็จจร ฯ
๏ บัดนั้น กุขันนายพรานชาญสมร
จึ่งทูลพระองค์ทรงฤทธิรอน ซึ่งภูธรจะข้ามวารี
ข้าจะพาทั้งสามสุริย์วงศ์ ไปให้พบองค์พระฤๅษี
ชื่อภารทวาชมุนี อยู่ที่ฟากฝั่งคงคา ฯ
๏ เมื่อนั้น พระจักรรัตน์แก้วนาถา
ได้ฟังยินดีปรีดา ชวนสองกษัตราวิลาวัณย์
เสด็จออกจากร่มพระไทร งามดั่งเทพไทรังสรรค์
กรายกรย่างเยื้องจรจรัล ตามกันมาลงนาวา ฯ
๏ บัดนั้น จึ่งนายกุขันพรานป่า
ให้ฉากบากเรือออกมา ข้ามมหาคงคาวารี ฯ
๏ เมื่อนั้น พระหริวงศ์ทรงสวัสดิ์รัศมี
กับพระลักษมณ์นางสีดาเทวี ภูมีข้ามมาในสาคร
ดวงพระสุริยงก็ทรงกลด บดบังรังสีอ่อนอ่อน
พระพายพัดพานาวาจร พระสี่กรชมปลาในวาริน ฯ
๏ เป็นหมู่หมู่คู่เคล้าคลึงว่าย คล้ายคล้ายตามสายกระแสสินธุ์
ปลาม้าล่าเลี้ยวเล็มกิน อินทรีสีเสียดสลุมพร
นวลจันทร์จันทรเม็ดลอยล่อง เพียนทองเคล้าคู่สโมสร
ปลากรายว่ายแหวกสาคร พระสี่กรชี้ชวนให้นางดู
ฉนากว่ายวนปนฉลาม เนื้ออ่อนพรวนพราหมณ์ตามคู่
แก้มชํ้าดำดินกินสินธู ราหูเหราหน้าคน
โลมาผุดพ่นวาเรศ กระดึงพรวนหวีเกศสับสน
มังกรไล่เลี้ยวเวียนวน เงือกนํ้าว่ายปนปลาวาฬ
บรรดามัจฉาในวารี ว่ายรี่ตามระลอกกระฉอกฉาน
เหมือนจะช่วยส่งเสด็จพระอวตาร ถึงสถานฝั่งฟากคงคา ฯ
๏ บัดนั้น กุขันพรานไพรใจกล้า
ถึงฝั่งก็มีวาจา สั่งหมู่พรานป่าโยธี
ชาวเจ้าทั้งปวงจงหยุดอยู่ คอยดูต้นทางที่นี่
แม้นมีอริราชไพรี สู้เสียชีวีอย่าให้ไป
สั่งแล้วเชิญสามกษัตรา มาต้นมรคาทางใหญ่
อันตัวกุขันพรานไพร นำองค์ภูวไนยเสด็จจร ฯ
๏ เมื่อนั้น พระนเรศสุริย์วงศ์ทรงศร
กับพระลักษมณ์นางสีดาบังอร กรายกรไปตามมรคา ฯ
๏ บัดนั้น กุขันพรานไพรใจกล้า
นำสามกษัตริย์เสด็จมา ก็ถึงศาลาพระอาจารย์ ฯ
๏ เมื่อนั้น พระทรงภพลบโลกทุกสถาน
ชวนสองกษัตรายุพาพาล เข้าไปมัสการพระมุนี ฯ
๏ เมื่อนั้น พระภารทวาชฤๅษี
เห็นนายพรานป่าพนาลี นำพระจักรีเสด็จมา
กับองค์พระลักษมณ์นุชนาถ สีดาเยาวราชเสน่หา
หน่อท้าวทศรถกษัตรา ก็สงสัยวิญญาณ์ตะลึงคิด
ซึ่งเป็นดั่งนี้ด้วยเหตุไฉน หรือจะเสียกรุงไกรก็เห็นผิด
อันหมู่พาลาปัจจามิตร ใครจะรอต่อฤทธิ์ก็ไม่มี
คิดแล้วจึ่งกล่าววาจา ดูราพระรามเรืองศรี
ไฉนทรงเพศเป็นโยคี ละพระบูรีมาเดินไพร
แสนยากลำบากแต่สามองค์ รี้พลจัตุรงค์ก็หาไม่
เหตุผลต้นปลายประการใด สงสัยเป็นพ้นประมาณ ฯ
๏ เมื่อนั้น พระจักรีผู้ปรีชาหาญ
จึ่งแจ้งแก่องค์พระอาจารย์ ทุกประการเสร็จสิ้นแต่เดิมมา
ข้านี้รับสัตย์พระบิตุเรศ ละเพศทรงพรตเป็นชีป่า
ออกมาบำเพ็ญภาวนา ไปกว่าจะครบสิบสี่ปี ฯ
๏ เมื่อนั้น พระภารทวาชฤๅษี
ได้ฟังสงสารพันทวี จึ่งมีวาจาอันสุนทร
ซึ่งหลานรับสัตย์พระบิตุรงค์ อาจองดั่งพญาไกรสร
จะปรากฏพระยศขจายจร สถาวรเป็นสวัสดิมงคล
จงอยู่ที่นี่รโหฐาน สำราญทั้งนํ้าท่าผลาผล
คูหาอาศรมก็ชอบกล ไม่ขัดสนสิ่งใดพระนัดดา ฯ
๏ เมื่อนั้น พระนรินทร์ปิ่นภพนาถา
ได้ฟังพระมหาสิทธา จึ่งมีบัญชาตอบไป
ซึ่งจะให้หลานอยู่ที่นี่ อันจะมีความสุขก็หาไม่
เพราะทางนั้นใกล้กับเวียงชัย ที่ไหนจะได้สร้างพรต
ข้าขอลาเบื้องบาทา องค์พระมหาดาบส
ไปยังหิมวันต์บรรพต อดใจจำเริญภาวนา
ว่าแล้วตรัสสั่งกุขัน ท่านผู้พงศ์พันธุ์พรานป่า
จงกลับไปยังพารา ให้เป็นผาสุกสำราญใจ ฯ
๏ บัดนั้น กุขันผู้มีอัชฌาสัย
ได้ฟังพระองค์ทรงฤทธิไกร บังคมไหว้แล้วทูลด้วยภักดี
ข้าขออาสาสนองบาท พระตรีภูวนาถเรืองศรี
ตระเวนมรคาพนาลี แม้นมีไพรีตามมา
จะต้านต่อฤทธิ์ไม่คิดกาย กว่าจะวายชีวังสังขาร์
ว่าแล้วกราบลงกับบาทา ลาพระจักรากลับไป ฯ
๏ เมื่อนั้น พระภารทวาชอาจารย์ใหญ่
ได้ฟังวาจาก็อาลัย ในสามกษัตริย์สุริย์วงศ์
จึ่งอ่านซึ่งมนต์อันวิเศษ เอานํ้าพระเวทให้โสรจสรง
จงมีเดโชชัยในณรงค์ ทรงเดชเลิศลํ้าแดนไตร ฯ
๏ แล้วยกหัตถ์ชี้มรคา ว่าข้างทักษิณทิศใต้
เป็นที่รโหฐานสำราญใจ ป่าใหญ่ไม้สูงร่มชิด
หนทางไปหกโยชน์กึ่ง จะถึงพระสระภังค์นักสิทธ์
เธอนั้นเชี่ยวชาญในการฤทธิ์ สำรวมจิตบำเพ็ญภาวนา ฯ
๏ เมื่อนั้น พระตรีภพลบโลกนาถา
กับองค์พระลักษมณ์นางสีดา วันทารับพรด้วยยินดี
แล้วมัสการลาพระดาบส กำหนดแนวเนินวิถี
ออกจากอรัญกุฎี จรลีไปตามพนาลัย ฯ
๏ จึ่งเห็นอาศรมที่เชิงผา ใต้ร่มพฤกษาโศกใหญ่
สามกษัตริย์ก็พากันเข้าไป บังคมไหว้พระมหานักพรต ฯ
๏ เมื่อนั้น ฝ่ายพระสระภังค์ดาบส
ครั้นเห็นหน่อท้าวทศรถ เข้ามาประณตอัญชุลี
จึ่งมีวาจาอันสุนทร ดูก่อนพระรามเรืองศรี
วันเจ้าทรงพรตเป็นโยคี ตานี้รู้แล้วจึ่งรีบมา
คิดว่าจะไม่มีที่อาศัย จึ่งทำศาลไว้คอยท่า
จงอยู่สร้างพรตจรรยา จำเริญภาวนาให้ถาวร ฯ
๏ เมื่อนั้น พระจักรกฤษณ์ฤทธิรงค์ทรงศร
นบนิ้วดุษฎีชุลีกร จึ่งตอบสุนทรวาจา
ซึ่งพระอัยกาการุญ พระคุณควรไว้เหนือเกศา
แต่จะไม่สบายวิญญาณ์ ด้วยว่ายังใกล้บูรี
เห็นพระพรตไม่ฟังมารดร จะตามมาวิงวอนถึงนี่
พระองค์จงอยู่สวัสดี หลานนี้จะลาพระอาจารย์ ฯ
๏ เมื่อนั้น พระมุนีผู้ปรีชาหาญ
อาลัยในองค์พระอวตาร สงสารมิใคร่จะให้ไป
จึ่งว่าตาว่านี้ด้วยรัก จะใคร่ให้สำนักอยู่ใกล้
นัดดาว่าไม่สบายใจ จะบอกไปให้อยู่สำราญ
หลังเขาสัตกูฏคีรี มีศาลาเป็นที่รโหฐาน
เทวัญลงมาบันดาล ภูมิฐานสะอ้านชอบกล
ลูกหมากรากไม้ล้วนโอชา ทั้งกระจับบัวผาผลาผล
มรคาห้าโยชน์จรดล มีต้นนนทรีเป็นสำคัญ ฯ
๏ เมื่อนั้น พระกฤษณุรักษ์รังสรรค์
ได้ฟังพระมหานักธรรม์ แนะที่อารัญกุฎี
จึ่งชวนพระลักษมณ์นุชนาถ กับองค์อัครราชมเหสี
กราบลาพระมหามุนี จรลีไปตามมรคา ฯ
๏ เดินทางตามหว่างสิงขร พระสี่กรชมพรรณพฤกษา
ประดู่ดอกดกดาษดา กระดังงาจำปาแกมกัน
บุนนาคลำดวนสาวหยุด ชาตบุษย์สุกรมนมสวรรค์
พิกุลสารภีมะลิวัน คันทรงกุหลาบจำปี
พุทธชาดรักซ้อนซ่อนกลิ่น อินทนิลช้องนางนางคลี่
นางแย้มกล้วยไม้มะลุลี ยี่สุ่นโยทะกาชะบาบาน
กรรณิการ์เกดแก้วกาหลง ประยงค์พะยอมหอมหวาน
ชมพลางเด็ดดวงผกากาญจน์ พระอวตารส่งให้วนิดา
พระลักษมณ์เด็ดดอกการะเกด ถวายองค์อัคเรศสุณิสา
สามกษัตริย์สำราญวิญญาณ์ ไปตามมรคาพนาลี ฯ
๏ ข้ามละหานธารถํ้าลำเนา ถึงเขาสัตกูฏคีรีศรี
แลไปเห็นต้นนนทรี อยู่ที่ข้างเชิงบรรพต
แล้วเห็นอาศรมที่ปากถํ้า เหมือนคำพระมหาดาบส
มีพรรณไม้หอมรวยรส พระทรงยศเข้าอยู่ในศาลา ฯ
๏ จึ่งตั้งกองกูณฑ์บูชาไฟ สำรวมใจตามเพศชีป่า
สามกษัตริย์บำเพ็ญภาวนา ทุกวันเวลาราตรี ฯ
๏ บัดนั้น ฝ่ายขุนอัสดรทั้งสี่
ครั้นถึงไกยเกษบูรี ก็เข้ายังที่พระโรงคัล ฯ
๏ น้อมเกล้าทูลสองพระโอรส พระพรตพระสัตรุดรังสรรค์
ว่าพระบิตุรงค์ทรงธรรม์ จะมอบสวรรยาธานี
ให้องค์สมเด็จพระราเมศ เป็นปิ่นนคเรศเฉลิมศรี
ให้ข้ามาเชิญใต้ธุลี ไปยังบูรีอยุธยา ฯ
๏ เมื่อนั้น ทั้งสองน้องนารายณ์นาถา
แจ้งว่าสมเด็จพระบิดา จะมอบนัคราพระสี่กร
เป็นใหญ่ในมหาเศวตฉัตร ต่างองค์โสมนัสสโมสร
เสด็จจากอาสน์แก้วบวร บทจรไปเฝ้าพระอัยกา ฯ
๏ ครั้นถึงน้อมเกล้าบังคมทูล นเรนทร์สูรบรมนาถา
บัดนี้สมเด็จพระบิดา จะมอบสวรรยาราชัย
ให้พระหริวงศ์ทรงจักร เป็นปิ่นปักหลักภพสบสมัย
หลานรักจักลาพระภูวไนย ไปยังอยุธยาธานี ฯ
๏ เมื่อนั้น ท้าวไกยเกษเรืองศรี
ฟังพระนัดดาก็ยินดี จึ่งมีพจนารถวาจา
เจ้าเร่งรีบไปให้ทันการ องค์พระอวตารเชษฐา
จงทูลสมเด็จพระบิดา ว่าตาอวยพรสวัสดี ฯ
๏ เมื่อนั้น พระพรตพระสัตรุดทั้งสองศรี
ถวายบังคมคัลอัญชุลี มาปราสาทมณีอำไพ ฯ
๏ ครั้นถึงจึ่งมีพจนารถ สั่งมหาอำมาตย์ผู้ใหญ่
จงเตรียมพหลพลไกร เราจะไปกรุงศรีอยุธยา ฯ
๏ บัดนั้น เสนีผู้มียศถา
รับสั่งถวายบังคมลา ก็รีบออกมาทันที ฯ
๏ จึ่งจัดม้ารถคชสาร จัตุรงค์ทวยหาญทั้งสี่
ขุนรถขึ้นรถมณี ขุนม้าขึ้นขี่อัสดร
ขุนช้างขึ้นขี่คชา แต่ละตัวแกล้วกล้าชาญสมร
พลเท้าแต่งกายอลงกรณ์ มือถือโตมรยืนยัน
กองหน้าถือปืนรางแดง กำยำลํ่าแรงแข็งขัน
ถัดมาพื้นถือเกาทัณฑ์ ลูกนั้นชุบซาบอาบพิษ
เหล่าหนึ่งล้วนถือดาบเขน โพกหัวถกเขมรเหน็บกริช
เตรียมทั้งรถแก้วชวลิต คอยสองทรงฤทธิ์เสด็จจร ฯ
๏ เมื่อนั้น พระพรตพระสัตรุดทรงศร
ครั้นรุ่งแสงสีรวีวร ก็กรายกรมาสรงคงคา ฯ
๏ ชำระสระสนานสำราญองค์ ทรงสุคนธาธารบุปผา
สอดใส่สนับเพลาโอฬาร์ ภูษาเครือก้านต่างกัน
แล้วทรงชายไหวชายแครง ฉลององค์ทองแล่งกระหนกคั่น
ทับทรวงสร้อยสนสังวาลวัลย์ ตาบทิศกุดั่นทองกร
พาหุรัดเป็นรูปนาคกลาย ธำมรงค์เพชรพรายประภัสสร
ต่างทรงมงกุฎกรรเจียกจร กุณฑลแก้วอรชรดอกไม้ทัด
จับศรแล้วขัดพระแสงขรรค์ ย่างเยื้องจรจรัลกรายหัตถ์
งามทรงสมวงศ์จักรพรรดิ มาขึ้นรถรัตน์อลงการ ฯ
๏ รถเอยสองรถทรง กำกงประดับมุกดาหาร
บุษบกล้วนแล้วแก้วประพาฬ สามงอนชัชวาลด้วยธงชาย
เทียมสินธพชาติตัวคะนอง สะบัดย่างเยื้องย่องเฉิดฉาย
สารถีถือแซ่กรีดกราย ขับร่ายรวดเร็วดั่งลมพัด
ประดับด้วยเครื่องสูงครบสิ่ง ทานตะวันกรรชิงมยุรฉัตร
โยธาเกณฑ์แห่เยียดยัด ขนัดฆ้องกลองขานประสานกัน
แตรงอนแตรฝรั่งประดังเสียง สำเนียงสะเทือนเลื่อนลั่น
กองหน้านำพลจรจรัล เข้าในอรัญบรรพต ฯ
๏ อันนกไม้ซึ่งอยู่ริมทาง เป็นลางวิปริตไปหมด
ทั้งธงฉานธงชัยธงรถ จะปรากฏโบกสะบัดก็ไม่มี
จนล่วงด่านเมืองไกยเกษ เข้าเขตอยุธยาบุรีศรี
อันหมู่ไพร่ฟ้าประชาชี ไม่มีผู้เที่ยวไปมา
ทั้งเสียงดนตรีมหรสพ เงียบสงบดั่งหนึ่งกลางป่า
ให้ฉงนสนเท่ห์ในวิญญาณ์ ก็เร่งรีบรัถาเข้าไป ฯ
๏ เห็นหมู่อำมาตย์พร้อมกัน ทั้งสุมันตันผู้ใหญ่
แสนโศกโศกาอาลัย ไม่เป็นอารมณ์สมประดี
จึ่งมีพระราชสุนทร ดูก่อนเสนาทั้งสี่
เมื่อจะมอบสมบัติพระจักรี แล้วมาโศกีด้วยอันใด ฯ
๏ บัดนั้น สุมันตันเสนาน้อยใหญ่
ก้มเกล้าชุลีกรถอนใจ สะอื้นไห้แล้วทูลกิจจา
เดิมองค์สมเด็จพระบิตุเรศ จะมอบเศวตฉัตรพระเชษฐา
แล้วกลับสั่งให้บรรพชา ออกไปอยู่ป่าสิบสี่ปี
ฝ่ายนางสีดายุพาพักตร์ กับทั้งพระลักษมณ์เรืองศรี
โศการ่ำรักพระจักรี บวชเป็นโยคีด้วยกัน
อันพระองค์ออกจากพารา ข้าได้โดยเสด็จถึงสวนขวัญ
ครั้นราตรีดึกแจ้งแสงจันทร์ สามกษัตริย์พากันหนีไป
ข้ากลับมาทูลพระบิตุรงค์ พระองค์ทรงโศกกันแสงไห้
จนเสด็จสวรรคาลัย ล่วงไปได้เจ็ดราตรี
อันหมู่เสนาประชาชน ได้ความร้อนรนดั่งเพลิงจี่
เหตุนี้เพราะองค์พระชนนี จึ่งโศกีไปทั้งพระนคร ฯ
๏ เมื่อนั้น พระพรตพระสัตรุดชาญสมร
แจ้งว่าสมเด็จพระบิดร ภูธรสุดสิ้นชีวัน
ตกใจเพียงพญามัจจุราช มาฟันฟาดตัดเศียรให้อาสัญ
เร่าร้อนฤทัยดั่งไฟกัลป์ อัดอั้นตะลึงทั้งกายา
นัยน์เนตรมืดมัวไปทั่วทิศ สลดจิตแสนโทมนัสสา
เอะไฉนฉะนี้พระมารดา จึ่งมาหยาบช้าสาธารณ์
จนพี่น้องพลัดพรากจากนิเวศน์ พระบิตุเรศก็ม้วยสังขาร
เสียทีที่ร่วมอวตาร อัประมาณพ้นที่จะรำพัน
อย่าเลยจะไปเฝ้าพระมารดา องค์พระเชษฐารังสรรค์
จึ่งจะแจ้งเหตุผลแต่ต้นนั้น คิดแล้วพากันจรลี ฯ
๏ ครั้นถึงปราสาทอลงกรณ์ เห็นพระมารดรทั้งสองศรี
ทรงกันแสงศัลย์พันทวี พระพี่น้องกราบลงแล้วโศกา ฯ
๏ พระพรตจบบาทขึ้นใส่เกล้า พระแม่เจ้าจงโปรดเกศา
เป็นไฉนสมเด็จพระบิดา ผ่านฟ้าจึ่งสวรรคาลัย
อันองค์พระลักษมณ์พระอวตาร พี่สีดาเยาวมาลย์นั้นไปไหน
พระชนนีลูกทำประการใด ทูลพลางร่ำไรไม่สมประดี ฯ
๏ เมื่อนั้น นางเกาสุริยามารศรี
ทั้งนางสมุทรเทวี ได้ฟังวาทีก็หลากใจ
จึ่งว่าเป็นไฉนพระพรต เจ้ามากำสรดกันแสงไห้
ดูดั่งชีวิตจะบรรลัย เหมือนไม่รู้ด้วยพระมารดร
เหตุใดมาถามความเรา ไม่ไปเฝ้าพระชนนีเสียก่อน
ตัวเจ้าจะได้ผ่านพระนคร จะทุกข์ร้อนไยเล่านะลูกรัก ฯ
๏ เมื่อนั้น พระพรตสุริย์วงศ์ทรงจักร
ได้ฟังฉงนสนเท่ห์นัก ชลเนตรนองพักตร์แล้วทูลไป
ลูกจากบาทาก็ช้านาน จะได้ร่วมคิดอ่านนั้นหาไม่
ต่อเขาไปแจ้งถึงเวียงชัย ว่าจะให้สมบติพระจักรา
ก็ดีใจมาถึงจึ่งรู้ความ ว่าองค์พระรามไปเดินป่า
พระบิตุรงค์ก็สิ้นพระชนมา เพราะด้วยมารดาของข้านี้
ความแค้นลูกแสนสาหส จึ่งตรงมาประณตบทศรี
หวังจะทูลถามพระชนนี มาตรัสดั่งนี้ก็จนใจ
เหมือนพระแม่เจ้าไม่เมตตา จะเห็นความสัจจาก็หาไม่
ทูลพลางกอดข้อพระบาทไว้ ร่ำไรสะอื้นโศกี ฯ
๏ เมื่อนั้น องค์พระมารดาทั้งสองศรี
จึ่งมีพระราชเสาวนีย์ แม่นี้ไม่แสร้งเจรจา
วันเมื่อสมเด็จพระบิตุเรศ จะมอบเศวตฉัตรพระเชษฐา
ให้เป็นจรรโลงโลกา แม่เจ้าริษยาอาธรรม์
ขอสัตย์ให้เจ้าผ่านโภไคย ขับพระรามออกไปพนาสัณฑ์
จนพระบิตุเรศสิ้นชีวัน เหตุนั้นเพราะองค์นางเทวี ฯ
๏ เมื่อนั้น พระพรตทรงสวัสดิ์รัศมี
ได้ฟังสมเด็จพระชนนี โศกีแล้วทูลสนองไป
อันซึ่งมารดาข้าก่อเข็ญ ลูกจะได้รู้เห็นก็หาไม่
เจ็บจิตเพียงชีวิตจะบรรลัย ช่างมาทำได้ถึงเพียงนี้
ชั่วช้าสาธารณ์ยิ่งนัก โลภล้นอัปลักษณ์บัดสี
จนใจด้วยเป็นชนนี หาไม่ชีวีจะม้วยมิด
เสียชาติที่ลูกกำเนิด หลงเกิดเข้าท้องทุจริต
ระกำใจได้อายเป็นพ้นคิด พระทรงฤทธิ์ซบพักตร์ลงโศกา ฯ
๏ แล้วทูลชนนีทั้งสององค์ อันความซื่อตรงของข้า
อย่าว่าแต่สมบัติอยุธยา ถึงสวรรค์ชั้นฟ้าสุราลัย
จะให้ลูกก็ไม่ยินดี จะผ่านเมืองก่อนพี่กระไรได้
อยู่วังดั่งนอนในกองไฟ ไตรโลกจะหมิ่นนินทา
ลูกขออภิวาทน์บาทบงสุ์ ลาไปตามองค์พระเชษฐา
จะอ้อนวอนเชิญเสด็จคืนมา ครอบครองไพร่ฟ้าประชากร
แม้นว่าไม่พบเบื้องบาท พระตรีภูวนาถทรงศร
ไม่ขอกลับคืนพระนคร พระมารดรจงได้โปรดปรานี ฯ
๏ เมื่อนั้น องค์พระมารดาทั้งสองศรี
ได้ฟังพระพรตพาที เทวีสิ้นแหนงแคลงใจ
จึ่งสวมกอดสองพระลูกรัก ซบพักตร์กันแสงร่ำไห้
ซึ่งเจ้าจะตามพระพี่ไป ใครจะช่วยการศพพระบิดา
งดอยู่จนถวายพระเพลิงเสร็จ จึ่งค่อยโดยเสด็จพระเชษฐา
แต่เห็นจะไม่กลับมา ด้วยรับสัจจาพระบิดร
ตัวแม่ทั้งสองจะไปด้วย จะได้ช่วยปลอบองค์พระทรงศร
แม้นว่าไม่คืนพระนคร จะวิงวอนมิให้ไปไกล ฯ
๏ เมื่อนั้น พระพรตผู้มีอัชฌาสัย
ฟังพระเสาวนีย์อรไท ดีใจกราบลงกับบาทา
ซึ่งพระองค์เมตตาการุญ พระคุณควรไว้เหนือเกศา
ลูกรักขอถวายบังคมลา ไปวันทาศพพระภูมี
ทูลแล้วประณตบทบงสุ์ องค์พระมารดาทั้งสองศรี
ลงจากปราสาทมณี พระพี่น้องเสด็จตามกัน ฯ
๏ ครั้นถึงน้อมเศียรอภิวาทน์ ศพพระบิตุราชรังสรรค์
ต่างองค์แสนโศกจาบัลย์ รำพันสะอื้นโศกา
พระพรตว่าโอ้พระจอมเกศ พระเดชเคยปกเกศา
บำรุงเลี้ยงลูกแต่เยาว์มา พระคุณล้ำฟ้าธาตรี
ยังมิได้สนองละอองบาท พระบิตุรงค์ธิราชเรืองศรี
แม่ข้าชั่วช้าอัปรีย์ ทำให้ภูมีสวรรคต
ทั้งพระเชษฐาสุริย์วงศ์ ก็ต้องทรงผนวชเป็นดาบส
ไปอยู่อรัญบรรพต ประชากรร้อนหมดทั้งเวียงชัย
พระสัตรุดว่าโอ้พระจอมภพ พระคุณเลิศลบไม่หาได้
รักลูกดั่งหนึ่งดวงใจ สิ่งใดมิให้ราคี
มั่นอยู่ในสัจสุจริต ทศทิศได้พึ่งบทศรี
พระชันษาก็หกหมื่นปี ไม่ควรที่จะสิ้นชนมาน
ตั้งแต่นี้ไปจะได้ทุกข์ เสื่อมสุขจากความเกษมศานต์
จะมืดมนทั่วฟ้าสุธาธาร ดั่งสุริย์ฉานเลี้ยวลับเมรุไกร
อกเอ๋ยเป็นน่าอนาถนัก จะผินพักตร์ไปพึ่งผู้ใดได้
สองกษัตริย์แสนโศกาลัย ไม่เป็นสติสมประดี ฯ
๏ เมื่อนั้น ฝ่ายนวลนางไกยเกษี
แจ้งว่าโอรสถึงธานี ยินดีดั่งได้ฟากฟ้า
แต่นั่งนั่งคอยลอยพักตร์ นงลักษณ์เยี่ยมแกลชะแง้หา
คิดกระหยิ่มปริ่มเปรมวิญญาณ์ ไม่เห็นลูกมาก็หลากใจ
แต่ผุดลุกผุดนั่งอุตลุด เรียกกุจจีค่อมเข้ามาใกล้
พระพรตมาอยู่แห่งใด ไปดูให้เห็นประจักษ์ตา ฯ
๏ บัดนั้น นางกุจจีค่อมทาสา
ก้มเกล้ารับสั่งกัลยา ชุลีลาแล้วพากันรีบจร ฯ
๏ มาถึงปราสาทพระโกศอยู่ ก็รู้ว่าพระพรตทรงศร
เสด็จยังที่ศพพระบิดร ก็ซ่อนหน้าแอบดูแต่ไกล
เห็นพระพี่น้องทั้งสององค์ ซบพักตร์ลงทรงกันแสงไห้
กุจจีก็พากันกลับไป เฝ้าองค์อรไทด้วยปรีดา ฯ
๏ นบนิ้วดุษฎีชุลีบาท องค์อัครราชเสน่หา
ทูลว่าบัดนี้พระลูกยา มาอยู่ยังศพพระภูมี ฯ
๏ เมื่อนั้น จึ่งนวลนางไกยเกษี
แจ้งว่าโอรสร่วมชีวี อยู่ยังที่ศพพระบิดร
มีความชื่นชมโสมนัส พูนสวัสดิ์ภิรมย์สโมสร
ก็เสด็จยุรยาตรนาดกร บทจรขึ้นยังปราสาทชัย ฯ
๏ ครั้นมาถึงราชโอรส จึ่งลดพระองค์ลงนั่งใกล้
แล้วมีเสาวนีย์ตรัสไป เจ้าผู้ดวงใจของมารดา
เป็นไฉนพ่อจึ่งมาช้านัก แม่นี้ตั้งพักตร์คอยหา
มานี่จะแจ้งกิจจา เจ้าอย่าโศกาจาบัลย์
แม่ทูลขอสัตย์พระบิตุเรศ ให้เจ้าผ่านนิเวศน์ไอศวรรย์
เป็นใหญ่ในวงศ์เทวัญ ซึ่งแม่หมายมั่นก็สมคิด ฯ
๏ เมื่อนั้น น้องพระหริรักษ์จักรกฤษณ์
ได้ฟังดั่งหนึ่งเพลิงพิษ มาติดไหม้ทรวงดวงใจ
จึ่งร้องประกาศด้วยวาจา ควรหรือช่างมาทำได้
อัปยศอดสูทั้งแดนไตร ธรรมเนียมของใครที่ไหนมี
จะยกสมบัติให้แก่น้อง ครอบครองพระนครก่อนพี่
มิหนำซ้ำขับพระจักรี ให้เป็นชีไปเดินอรัญวา
จนองค์สมเด็จพระบิตุเรศ ทนเทวษสุดสิ้นสังขาร์
ไพร่ฟ้าประชาชนทั้งพารา โศกาเดือดร้อนดั่งเพลิงกัลป์
เป็นคนทรลักษณ์อัปรีย์ กูจะล้างชีวีให้อาสัญ
ว่าพลางผุดลุกขึ้นยืนยัน ชักพระขรรค์กวัดแกว่งจะพันฟอน ฯ
๏ เมื่อนั้น พระสัตรุดฤทธิรงค์ทรงศร
ตกใจกลัวจะฆ่าพระมารดร วิ่งเข้ากุมกรพระพี่ยา
ไฉนมาทำดั่งนี้ จะซ้ำให้มีโทษา
ความชั่วจะชั่วกัลปา พระเชษฐาคิดดูให้ควรการ ฯ
๏ เมื่อนั้น พระพรตผู้ปรีชาหาญ
ทิ้งพระขรรค์แล้วกล่าวพจมาน เหวยอีสาธารณ์ใจฉกรรจ์
นี่หากว่าเป็นมารดา หาไม่ชีวาจะอาสัญ
ไม่ขอเห็นหน้าคนอาธรรม์ พระหุนหันขับไล่ไม่ปรานี ฯ
๏ เมื่อนั้น จึ่งนวลนางไกยเกษี
เห็นโอรสโกรธกริ้วดั่งอัคคี เทวีขัดสนจนใจ
มิรู้ที่จะตอบพจมาน จะรอหน้าอยู่นานก็ไม่ได้
จึ่งลุกดำเนินเดินกลับไป ยังปราสาทชัยกัลยา ฯ
๏ เมื่อนั้น พระพรตสุริย์วงศ์นาถา
แสนทุกข์อัดอั้นในอุรา โศการ่ำรักพระบิดร
ทั้งคิดคำนึงถึงองค์ พระเชษฐาภุชพงศ์ทรงศร
กับพระลักษมณ์นางสีดาบังอร ให้เร่าร้อนฤทัยดั่งไฟกัลป์
ยิ่งแค้นสมเด็จพระชนนี จะใคร่ล้างชีวีให้อาสัญ
จนใจด้วยเกิดในครรภ์ ไตรโลกทั้งนั้นจะไยไพ
แล้วจะเป็นเวรเป็นกรรม มิรู้ที่จะทำกระไรได้
แต่ผุดลุกผุดนั่งถอนใจ ชลนัยน์ไหลอาบพระพักตรา
ทั้งพระสัตรุดสุริย์วงศ์ ต่างองค์เศร้าโทมนัสสา
แสนทุกข์แสนเทวษโศกา ดั่งว่าจะสิ้นชีวี ฯ
๏ เมื่อนั้น ทั้งสองพระมหาฤๅษี
ครั้นแสงทองส่องฟ้าธาตรี เข้ามายังที่พระโรงคัล ฯ
๏ ต่างองค์สถิตเหนืออาสน์ อันงามด้วยเครื่องลาดฉายฉัน
พร้อมกษัตริย์สุริย์วงศ์พงศ์พันธุ์ เสนาแน่นนันดาษไป
จึ่งมีพจนารถวาจา ดูราสุมันตันผู้ใหญ่
อันศพพระองค์ทรงภพไตร สั่งไว้เราสองอาจารย์
ครั้นจะงดช้าอยู่บัดนี้ ก็ไม่มีประโยชน์แก่นสาร
ตัวท่านผู้ปรีชาชาญ จงจัดการพระเมรุให้ครบครัน ฯ
๏ บัดนั้น สุมันตันเสนาคนขยัน
รับคำพระมหานักธรรม์ อภิวันทน์แล้วรีบออกไป ฯ
๏ ครั้นถึงจึ่งสั่งนายเวร ให้หมายเกณฑ์ตามกรมน้อยใหญ่
เวียงวังคลังนามหาดไทย จงพร้อมโดยในตำรา ฯ
๏ บัดนั้น ฝ่ายเจ้าพนักงานถ้วนหน้า
สี่ตำรวจตรวจกันเป็นโกลา สัสดีซ้ายขวาก็เกณฑ์คน
เมืองเอกโทตรีชนบท ก็ขับต้อนมาหมดทุกแห่งหน
เยียดยัดอัดอึงอลวน ต่างตนทำตามพนักงาน
บ้างตั้งเมรุใหญ่เมรุทิศ เมรุทองชวลิตฉายฉาน
ราชวัติฉัตรธงอลงการ รูปสัตว์ชัชวาลจำเริญตา
หว่างระทานั้นมีโรงรำ โขนหนังระบำทุกภาษา
เร่งรัดตีกันเป็นโลกา เสร็จตามตำราทุกสิ่งอัน ฯ
๏ เมื่อนั้น สองพระอาจารย์ฌานขยัน
ครั้นการพระเมรุครบครัน จึ่งสั่งสุมันตันมนตรี
ให้เชิญเสด็จบรมศพ พระทรงภพธิราชเรืองศรี
ขึ้นทรงรถแก้วมณี ไปที่พระเมรุอำไพ ฯ
๏ บัดนั้น สุมันตันเสนาผู้ใหญ่
รับคำแล้วพากันไป ยังปราสาทชัยรจนา ฯ
๏ จึ่งเชิญบรมโกศแก้ว อันเพริศแพร้วดั่งเทพเลขา
ขึ้นพิชัยรถทรงอลงการ์ ในมหาบุษบกพรายพรรณ
พร้อมทั้งรถโยงพรรณราย รถปรายข้าวตอกฉายฉัน
อีกรถพระมหานักธรรม์ ถัดนั้นเกณฑ์แห่ประนมกร
คู่เคียงเรียงกันสองหมื่น แต่พื้นถือปทุมเกสร
ประดับด้วยเครื่องสูงจามร บทจรมาตามรัถยา ฯ
๏ ครั้นถึงซึ่งที่พระเมรุมาศ อันโอภาสจำรัสพระเวหา
เชิญพระศพขึ้นแท่นอลงการ์ รจนาด้วยแก้วแกมกัน
พระสนมหกหมื่นก็โศกี เพียงหนึ่งชีวีจะอาสัญ
สองอัครชายาวิลาวัณย์ ก็รำพันร่ำรักพระภัสดา ฯ
๏ บัดนั้น ฝ่ายการมหรสพถ้วนหน้า
โขนหนังระบำช่องระทา ก็ทำท่าเต้นรำเป็นโกลี ฯ
๏ เมื่อนั้น พระพรตพระสัตรุดเรืองศรี
กับสองสมเด็จพระชนนี สุริย์วงศ์มนตรีแลกำนัล
ตั้งแต่สมโภชพระศพ เอิกเกริกพิภพไหวหวั่น
ก็ถ้วนเจ็ดคืนเจ็ดวัน พร้อมกันจะจุดอัคคี ฯ
๏ เมื่อนั้น จึ่งนวลนางไกยเกษี
หน้าตาไม่เป็นสมประดี เรียกอีกุจจีเข้ามา
ให้ถือธูปเทียนสุวรรณ จุณจันทน์สุคนธบุปผา
ลงจากปราสาทรัตนา เจ้าข้าก็พากันไป ฯ
๏ ครั้นถึงพระเมรุอันโอภาส ไม่อาจดูหน้าผู้ใดได้
เข้าไปนั่งคอยจะจุดไฟ สะเทิ้นใจทำพูดกับกุจจี ฯ
๏ เมื่อนั้น พระวสิษฐ์สวามิตรฤๅษี
ครั้นบ่ายได้ห้านาที จวนจุดอัคคีก็แลดู
เห็นนางไกยเกษีทรามวัย ถือดอกไม้ธูปเทียนมานั่งอยู่
จึ่งว่าดูก่อนโฉมตรู ช่างไม่อดสูวิญญาณ์
เดิมตัวของเจ้าขอสัตย์ กำจัดพระรามไปเดินป่า
ด้วยจิตโมหันธ์ฉันทา ให้ลูกยาขึ้นผ่านเวียงชัย
พระองค์รับสัตย์ไม่ขัดเจ้า ยกเอาสมบัตินั้นให้
แต่ซึ่งให้พระรามจะเดินไพร ภูวไนยว่าวอนนางเทวี
ก็ไม่ฟังพระราชบัญชา จนร้อนมาถึงกูผู้ฤๅษี
เจ้าก็ยิ่งหยาบช้าพาที ไม่คิดว่าเรานี้เป็นอาจารย์
จนพระองค์ปลงชีพชีวัง สั่งไว้เมื่อจะดับสังขาร
มิให้พระพรตกับนงคราญ ต้องพานเผาศพพระภูวไนย
ซึ่งจะมาพลอยจุดอัคคี เรานี้หาให้ทำไม่
เร่งไปเสียเถิดอรไท จากในพระเมรุรจนา ฯ
๏ เมื่อนั้น นางไกยเกษีเสน่หา
ได้ฟังทั้งสองพระสิทธา กัลยาขัดสนเป็นพ้นคิด
มิรู้ที่จะตอบประการใด จนใจด้วยตัวทำผิด
ก็ออกจากพระเมรุชวลิต กับข้าสนิทชื่อกุจจี ฯ
๏ เมื่อนั้น พระพรตทรงสวัสดิ์รัศมี
ครั้นได้ยินคำพระมุนี ตกใจพ้นที่จะเปรียบปาน
ล้มลงตรงหน้าพระเมรุทอง ดั่งต้องแสงศรสังหาร
นัยน์เนตรมืดมนอนธการ ตะลึงลานครวญคร่ำรำพัน ฯ
๏ โอ้ว่าเสียชาติที่เกิดมา ในวงศ์อิศรารังสรรค์
หลงเข้าสู่ท้องคนอาธรรม์ สารพันได้ชํ้าระกำใจ
อัปยศทั่วไปทั้งไตรจักร จะแลดูพักตร์ผู้ใดได้
แม่ชั่วก็พลอยเสียตัวไป เหตุด้วยลูกไกลพระบาทา
ถ้าอยู่สนองประคองบาท องค์พระบิตุราชนาถา
ที่ไหนจะสิ้นชนมา ไปยังฟากฟ้าสุราลัย
พระองค์ปลงชีพชีวัน ลูกจะทันเห็นใจก็หาไม่
แต่จะปลงศพภูวไนย ก็มิได้ถวายอัคคี
ทั้งนี้เป็นต้นเพราะหินชาติ ให้เคืองบาทจึ่งสั่งพระฤๅษี
ความผิดสิ่งใดลูกไม่มี มาเป็นดั่งนี้อนาถนัก
รำพลางฟูมฟายชลเนตร แสนเทวษพ่างเพียงอกหัก
ถอนใจสะอื้นฮักฮัก ซบพักตร์ลงทรงโศกา ฯ
๏ เมื่อนั้น พระสัตรุดสุริย์วงศ์นาถา
กับสองสมเด็จพระมารดา พระวงศาสนมกำนัล
บ้างถือสุคนธมาลาศ ธูปเทียนโอภาสฉายฉัน
กฤษณาเนื้อไม้จวงจันทน์ พร้อมกันถวายอัญชุลี
ต่างต่างขมาลาโทษ รายรอบพระโกศจำรัสศรี
คำรพจบจุดอัคคี ถวายเพลิงภูมีแล้วร่ำไร ฯ
๏ เมื่อนั้น สองพระมหาอาจารย์ใหญ่
ครั้นสิ้นซากศพภูวไนย ดับไฟให้ก่อเป็นเจดีย์
ไว้ธาตุบรมกษัตริย์ ตามอย่างจักรพรรดิเรืองศรี
เสร็จแล้วทั้งสองพระมุนี ก็กลับไปยังที่ศาลา ฯ
๏ เมื่อนั้น พระพรตสุริย์วงศ์นาถา
คิดแค้นสมเด็จพระมารดา ยิ่งแสนโศกาจาบัลย์
โอ้อนิจจาแก่ตัวกู ดูดั่งทรลักษณ์โมหันธ์
เสียทีเป็นวงศ์เทวัญ มาเข้าครรภ์คนกาลกิณี
ความชั่วจะติดอยู่ไม่รู้หาย อับอายเทวาทุกราศี
พระบิตุเรศสิ้นชีพชีวี พี่น้องก็พลัดกันไป
มาตรแม้นตัวตายเสียดีกว่า จะอยู่ก็หาประโยชน์ไม่
พระแสนโศกาอาลัย จนอุทัยเยี่ยมยอดยุคนธร ฯ
๏ มิได้ชำระสระสรง ทรงแต่พระแสงธนูศร
ชวนพระสัตรุดฤทธิรอน บทจรออกพระโรงชัชวาล ฯ
๏ ลดองค์ลงเหนือบัลลังก์แก้ว อันเพริศแพร้วพรรณรายฉายฉาน
จึ่งสั่งสุมันตันผู้ปรีชาญ ให้เตรียมทหารโยธี
จัดทั้งพิชัยรถทรง องค์พระมารดาสองศรี
เราจะไปรับเสด็จพระจักรี คืนมาบูรีภิรมยา ฯ
๏ บัดนั้น สุมันตันผู้มียศถา
รับสั่งแล้วบังคมลา ออกมาจากท้องพระโรงคัล ฯ
๏ จึ่งเกณฑ์พวกพลจัตุรงค์ สิบหมู่อาจองแข็งขัน
เลือกล้วนแกล้วหาญชาญฉกรรจ์ อยู่ยงคงกระพันห้าวฮึก
ต่างถือหอกใหญ่หอกซัด โสมนัสโห่ร้องก้องกึก
ถือปืนธนูดูพิลึก คึกคึกเพียบพื้นธรณี
จัดทั้งรถทรงอลงกรณ์ เทียมด้วยอัสดรต่างสี
รถรองรถประเทียบนารี ก็เสด็จโดยมีพระบัญชา ฯ
๏ เมื่อนั้น พระพรตพระสัตรุดนาถา
ต่างองค์ทรงเครื่องจรรยา เจิมจุณมุ่นชฎาเป็นชีไพร
สอดสวมประคำมรกต งามดั่งนักพรตอาจารย์ใหญ่
จึ่งเสด็จย่างเยื้องคลาไคล ไปเฝ้าพระราชมารดร ฯ
๏ ครั้นถึงจึ่งทูลสองกษัตริย์ ด้วยใจโสมนัสสโมสร
ขอเชิญเสด็จบทจร ไปทรงรถบวรรูจี ฯ
๏ เมื่อนั้น จึ่งพระมารดาทั้งสองศรี
ต่างองค์ทรงโศกโศกี เทวีเหลือบเห็นพระโอรส
ทั้งสองครองหนังพยัคฆา ผูกชฎาทรงเพศเป็นดาบส
เหมือนพระรามพระลักษมณ์เมื่อทรงพรต นางยิ่งสลดระทดใจ
จึ่งสวมกอดสองพระลูกรัก ซบพักตร์โศกาละห้อยไห้
สี่กษัตริย์ค่อยสร่างอาลัย ก็พากันไปยังพระเจดีย์ ฯ
๏ ครั้นถึงสถูปที่ไว้ธาตุ อันโอภาสจำรัสรัศมี
ต่างประนมน้อมเศียรอัญชุลี โศกีสะอื้นรำพัน
โอ้ว่าพระจอมมงกุฎเมือง มาขัดเคืองจนชีพอาสัญ
พระเดชปกเกศเป็นนิรันดร์ ดั่งฉัตรแก้วกั้นโลกา
ทั้งหมู่ไพร่ฟ้าประชากร ก็ถาวรเป็นบรมสุขา
ตั้งแต่นี้ไปจะลับตา จะรู้ที่ผันหน้าไปพึ่งใคร
เหมือนเมื่อพระองค์ปกเกล้า ตายแล้วเกิดเล่าไม่หาได้
อนิจจาควรหรือมาหนีไป ยังในฟากฟ้าดุษฎี
ข้าน้อยทั้งสี่จะขอลา ไปตามพระจักราเรืองศรี
ร่ำพลางทางทรงโศกี ดั่งจะสิ้นชีวีสลบลง ฯ
๏ สร่างโศกจึ่งเสด็จยุรยาตร ลีลาศดั่งนางราชหงส์
พาฝูงบริวารเหล่าอนงค์ ตรงไปยังเกยรัตนา ฯ
๏ ครั้นถึงจึ่งขึ้นทรงรถ ดั่งพระจันทร์ทรงกลดในเวหา
อันรถสองพระกุมารา ดั่งรถสุริยาไม่ราคี ฯ
๏ เมื่อนั้น ฝ่ายโฉมนางไกยเกษี
แจ้งว่าพระพรตยกโยธี พาสองชนนีบทจร
ออกไปพนมพนาเวศ รับพระราเมศทรงศร
ให้เสด็จคืนครองพระนคร นางยิ่งเร่าร้อนวิญญาณ์
อกเอ๋ยจะนิ่งก็ไม่ได้ จำจะตามไปขอโทษา
มาตรแม้นพระรามจะโกรธา ก็จะเห็นแก่หน้าพระพรต
ลูกกูภักดีถึงชีวิต แม่ผิดก็จะคุ้มโทษหมด
จึ่งเรียกกุจจีสันหลังคด วิ่งไปตามรถเยาวมาลย์ ฯ
๏ ถึงรถนางสมุทรก็ยุดไว้ พิไรว่าวอนโดยสาร
จะไปขอโทษองค์พระอวตาร นงคราญจงได้ปรานี
ว่าแล้วปีนป่ายอุตลุด มือฉุดอีค่อมทาสี
เจ้าข้าหน้าไม่สมประดี ขึ้นขี่ท้ายรถด้วยกันมา ฯ
๏ เมื่อนั้น พระพรตสุริย์วงศ์นาถา
กับพระสัตรุดอนุชา ทรงมหาราชรถเดียวกัน
อันพระมารดาทั้งสององค์ ต่างทรงรถแก้วฉายฉัน
สาวสนมกรมในกำนัล ตามเสด็จเป็นหลั่นกันไป
ทั้งไพร่ฟ้าข้าหลวงสามกรม ชื่นชมโห่ร้องแผ่นดินไหว
คลายคลี่พหลพลไกร ออกจากเวียงชัยอยุธยา ฯ
๏ บัดนั้น สุมันตันผู้มียศถา
เร่งรถเร่งพลโยธา นำห้ากษัตริย์จรจรัล
พอบ่ายชายแสงสุริย์ฉาน ก็ถึงที่อุทยานสวนขวัญ
จึ่งยอกรประนมบังคมคัล กราบทูลทรงธรรม์ด้วยภักดี
เมื่อพระบรมเชษฐา เสด็จมาประทับอยู่ที่นิ่
เที่ยงคืนสงัดราตรี สามกษัตริย์ลอบหนีข้าไป ฯ
๏ เมื่อนั้น พระพี่น้องผู้มีอัชฌาสัย
แสนวิโยคโศกสร้อยละห้อยใจ อาลัยจาบัลย์รันทด
แล้วตรัสว่าองค์พระอวตาร ผ่านฟ้าทรงเพศเป็นดาบส
ละเครื่องกษัตริย์อิสริยยศ เสด็จบทจรด้วยบาทา
ซึ่งเราจะทรงรถไป เหมือนไม่คำนับพระเชษฐา
ว่าแล้วทั้งสองกษัตรา ให้หยุดโยธาพลากร ฯ
๏ จึ่งเสด็จย่างเยื้องยุรยาตร จากรถโอภาสประภัสสร
ลีลาศด้วยบาทบทจร กรายกรมาสวนมาลี ฯ
๏ พอเวลาล่วงอโณทัย ประทับแรมอยู่ในสวนศรี
พิทักษ์รักษาพระชนนี มิให้อันตรายบีฑา ฯ
๏ ลดองค์ลงเหนือบรรจถรณ์ เร่าร้อนเศร้าโทมนัสสา
โอ้ว่าสมเด็จพระพี่ยา จะพากันไปอยู่แห่งใด
จะแสนยากลำบากทั้งสามองค์ ดั้นดัดลัดดงเนินไศล
จะวิโยคโศกสร้อยละห้อยใจ เอาแต่ใบไม้มารองนอน
ยามเสวยจะเสวยแต่เผือกมัน สารพันเสื่อมสุขสโมสร
ยามสรงเคยสรงสาคร ขจายจรด้วยรสสุคนธา
จะต้องฝนทนแสงพระสุริย์ฉาน ทรมานพระองค์อยู่ในป่า
ร่ำพลางสองกษัตริย์โศกา มิได้นิทราในราตรี ฯ
๏ จนอรุโณทัยไขแสง กระจ่างแจ้งเยี่ยมยอดคีรีศรี
เสียงภมรร่อนเคล้ามาลี พระเสด็จจากที่ไสยา
จึ่งให้เคลื่อนพลนิกร บทจรตามซ้ายฝ่ายขวา
สุมันตันกับสองกษัตรา เดินหน้านำพวกพลากร
ผ่านทางหว่างทุ่งวุ้งเขา ตามลำเนาห้วยธารสิงขร
เร่งรถคชพลอัสดร บทจรไปโดยพนาลี ฯ
๏ มาถึงอาศรมพระวสิษฐ์ ทั้งพระสวามิตรฤๅษี
ให้หยุดพหลมนตรี อยู่ที่บริเวณศาลา
จึ่งเชิญทั้งสองพระมารดร บทจรจากราชรัถา
กรายกรนวยนาดยาตรา ไปยังศาลาพระนักพรต ฯ
๏ ครั้นถึงประณตบทบงสุ์ สององค์พระมหาดาบส
ไม่เห็นพระหริวงศ์ทรงยศ สี่กษัตริย์กำสรดโศกี ฯ
๏ เมื่อนั้น จึ่งนวลนางไกยเกษี
นั่งมาท้ายรถมณี เห็นสี่กษัตริย์บทจร
เข้าไปมัสการพระสิทธา ให้เร่าร้อนอุราดั่งต้องศร
ยิ่งสะเทินเขินใจบังอร ทอดถอนฤทัยคะนึงคิด
ครั้นว่าจะตามเข้าไป ก็จนใจด้วยมีความผิด
ต่อพระสิทธาสวามิตร พระวสิษฐ์มหามุนี
จะนิ่งอยู่ก็ดูไม่ชอบ จำจะไปนบนอบพระฤๅษี
คิดแล้วก็ฉุดอี่กุจจี โจนลงจากที่ท้ายรถ
อี่ค่อมล้มครางแทบตาย ลุกแล่นตามนายด้วยสาหส
เจ้าข้าพากันเลี้ยวลด บทจรไปยังศาลา ฯ
๏ ครั้นถึงกราบไหว้พระอาจารย์ เยาวมาลย์ก้มอยู่ไม่เงยหน้า
สะเทินใจมิได้จำนรรจา แต่เหลียวมาหาอี่กุจจี ฯ
๏ เมื่อนั้น พระวสิษฐ์สวามิตรฤๅษี
เห็นสี่กษัตริย์มาโศกี จึ่งมีวาจาถามไป
ดูกรพระพรตสุริย์วงศ์ มารดาเจ้าจงให้เป็นใหญ่
จนพระบิตุเรศบรรลัย เหตุใดไม่ครองสวรรยา
จึ่งพาทั้งสองพระมารดร ยกพลนิกรมาในป่า
ทั้งตัวก็ทรงบรรพชา มาหาตานี้ด้วยอันใด ฯ
๏ เมื่อนั้น พระพรตผู้มีอัชฌาสัย
สะท้อนถอนทอดฤทัย ชลนัยน์คลอพักตร์แล้วพาที
อันมารดาข้านี้ทรลักษณ์ เป็นคนอัปลักษณ์บัดสี
ชั่วช้ากว่าหญิงทั้งธาตรี หลานนี้มิได้ร่วมคิด
จึงผนวชบวชเป็นชีไพร ด้วยใจภักดีสุจริต
จะตามเชิญองค์พระทรงฤทธิ์ พระชนนีมีจิตเมตตา
ทั้งสองเสด็จออกมาด้วย หวังจะช่วยว่าวอนพระเชษฐา
ให้คืนไปครองพารา เป็นมหาจรรโลงธาตรี
เสด็จอยู่ที่ใดพระอาจารย์ ขอประทานได้โปรดเกศี
จงชี้ที่อยู่พระจักรี หลานนี้จะพากันตามไป ฯ
๏ เมื่อนั้น สองพระมหาอาจารย์ใหญ่
ได้ฟังจึ่งตอบด้วยอาลัย ตานี้ขอบใจหลานรัก
ซื่อตรงคงสัตย์กตัญญู รู้ที่ผิดชอบเบาหนัก
สุจริตภักดีอารีนัก เป็นเอกอัครโมลีรพีพงศ์
อันพระรามพระลักษมณ์อนุชา กับนางสีดานวลหง
ละเพศกษัตริย์สุริย์วงศ์ สามองค์ออกจากเวียงชัย
เสด็จมาก่อนกูนะหลานเอ๋ย ไม่รู้เลยว่าจะไปหนไหน
ครั้นตามาถึงศาลาลัย ก็ไม่เห็นสามกษัตรา ฯ
๏ เมื่อนั้น พระพรตสุริย์วงศ์นาถา
ได้ฟังเร่าร้อนในวิญญาณ์ แสนโศกโศกาจาบัลย์
โอ้ว่าสมเด็จพระสี่กร เคยถาวรเป็นสุขเกษมสันต์
มาต้องเดินป่าพนาวัน สารพันลำบากกายา
คิดว่าจะอยู่แต่เพียงนี้ จึ่งเชิญพระชนนีมาตามหา
มิรู้ไม่อยู่ด้วยอัยกา อนิจจาจะไปแห่งใด
หรือเห็นว่าน้องไม่ครองสัตย์ รักราชสมบัติหรือไฉน
โลภหลงตามมารดาไป จึ่งเสด็จให้ไกลธานี
พระบิดาดับสูญแล้วมิหนำ มาซ้ำพลัดพรากจากพี่
ร่ำพลางทุ่มทอดอินทรีย์ โศกีกับองค์อนุชา ฯ
๏ เมื่อนั้น สองพระชนนีนาถา
สวมสอดกอดสองพระลูกยา แก้วตาจงฟังมารดร
ตัวเจ้าตั้งใจออกมาตาม พระรามสุริย์วงศ์ทรงศร
แต่จะแสนโศกาอาวรณ์ ทุกข์ร้อนดั่งนี้ผิดไป
จงเชิญทั้งสองพระอัยกา ให้พาเที่ยวไปในป่าใหญ่
ด้วยท่านรู้แห่งตำแหน่งไพร เห็นจะได้พบองค์พระจักรี ฯ
๏ เมื่อนั้น สองพระองค์ทรงสวัสดิ์รัศมี
ได้ฟังสมเด็จพระชนนี พี่น้องค่อยคลายโศกา
ต่างกราบกับบาทพระอาจารย์ ขอประทานได้โปรดเกศา
แก่ข้าผู้ทนเวทนา อย่าให้สิ้นชีพชีวัน
สองหลานขอเชิญบาทบงสุ์ ไปตามองค์พระรามรังสรรค์
เห็นว่าจะได้พบกัน เพราะพระคุณนั้นพาไป ฯ
๏ เมื่อนั้น พระวสิษฐ์สวามิตรอาจารย์ใหญ่
จึ่งว่าหลานอย่าร้อนใจ จะพาไปให้พบพระจักรี
ว่าแล้วทั้งสองพระนักสิทธ์ ครองเครื่องตามกิจพระฤๅษี
ออกจากอรัญกุฎี สี่กษัตริย์เสด็จตามมา ฯ
๏ เมื่อนั้น พระพรตพระสัตรุดนาถา
ครั้นถึงที่ประทับโยธา จึ่งนิมนต์พระมหานักธรรม์
ให้ขึ้นรถทองทั้งสององค์ โบกธงแล้วเคลื่อนพลขันธ์
สองกษัตริย์นำหน้าจรจรัล สุมันตันก็ตามเสด็จไป ฯ
๏ รีบเร่งจัตุรงค์โยธา ผ่านห้วยเหวผาเนินไศล
ตกทุ่งถึงแถวแนวไพร เห็นทิวไม้สะโตงชลธาร ฯ
๏ บัดนั้น ฝ่ายนายกุขันใจหาญ
แต่มาจากองค์พระอวตาร ก็ตั้งด่านต้นทางพนาวัน
แล้วเกณฑ์ให้หมู่พรานไพร เที่ยวตระเวนไปมากวดขัน
ครั้นรุ่งแสงสีสุริยัน ก็มาต้นอรัญมรคา ฯ
๏ พอได้ยินสำเนียงเสียงพล ก็ปีนขึ้นดูบนพฤกษา
แลไปเห็นสองกษัตรา นำหน้าพหลมนตรี
แน่งน้อยเสาวภาคย์จำเริญรัก คล้ายพระรามพระลักษมณ์ทั้งสองศรี
ชะรอยพระพรตยกโยธี ออกมาทั้งนี้ด้วยใจคด
จะเป็นปรปักษ์พระจักรกฤษณ์ จึ่งคิดอุบายเป็นดาบส
ตัวกูก็ข้าพระทรงยศ สู้ตายไม่ลดละกัน
จะขออาสาออกต่อกร ราญรอนฆ่าเสียให้อาสัญ
คิดแล้วเป่าหลอดสำคัญ เสียงมี่สนั่นโกลา ฯ
๏ บัดนั้น จึ่งพวกบริวารพรานป่า
ได้ยินเสียงหลอดสัญญา เรียกหากู่กันทันที
บ้างเคี้ยวว่านยาทาตัว ยิ้มหัวเฮฮาอึงมี่
คาดเครื่องคงทนอินทรีย์ หมายประจญไพรีไม่เกรงใคร
จับธนูหน้าไม้แหลนซัด กล้องสลัดลูกยาหอกใหญ่
เสร็จแล้วก็พากันลัดไพร ตรงไปต้นไม้สัญญา ฯ
๏ ครั้นถึงจึ่งเห็นพวกพล เกลื่อนกล่นอื้ออึงมาในป่า
มีความยินดีปรีดา ว่าจะเปลื้องเอาผ้าให้สิ้นตัว
ว่าพลางต่างคนก็เหน็บรั้ง ขัดเขมรเก้กังแล้วโพกหัว
อันมาเท่านี้เราไม่กลัว ร้องบอกกันทั่วบรรดาพราน ฯ
๏ บัดนั้น กุขันนายใหญ่ใจหาญ
เห็นบ่าวห้าวฮึกจะรอนราญ ตบหัตถ์ฉัดฉานสำราญใจ
จึ่งว่าชะรอยพระพรต นำทศโยธาเป็นนายใหญ่
เอ็งจงพากันแยกไป ซุ่มอยู่ที่ในอรัญวา
ถ้ากูร้องว่าไอ้เสือเอา เร่งเข้าโจมตีให้พร้อมหน้า
สั่งแล้วก็เดินออกมา ยืนขวางมรรคาพนาลัย ฯ
๏ ครั้นใกล้จึ่งร้องตวาด เหวยใครองอาจมาแต่ไหน
เชื้อชาตินามกรชื่อไร จึ่งหักด่านเราไปไม่เกรงกัน
ว่าแล้วก็ขึ้นธนู คึกขู่คำรามหุนหัน
ทำสง่าเงื้อง่าขบฟัน ยืนยันเขม้นไม่พริบตา ฯ
๏ เมื่อนั้น พระพรตสุริย์วงศ์นาถา
ได้ฟังนายพรานเจรจา โอหังหยาบช้าสาธารณ์
จึ่งร้องว่าเหวยพรานไพร นามกรชื่อไรจึ่งอวดหาญ
ฮึกฮักจะมารอนราญ ท่านแค้นสิ่งไรให้ว่ามา
เราชื่อพระพรตพระสัตรุด มาตามพระจักรภุชเชษฐา
เดินโดยอรัญมรรคา จะว่าหักด่านด้วยอันใด ฯ
๏ บัดนั้น กุขันผู้เป็นนายใหญ่
ได้ฟังจึ่งร้องตอบไป ท่านอย่าใส่ไคล้พาที
เรานี้ชื่อว่ากุขัน เป็นพงศ์พันธุ์ชาวป่าพนาศรี
ครอบครองบุรีรัมย์ธานี เป็นที่ผาสุกโอฬาร์
ฝ่ายท่านได้ผ่านนคเรศ แกล้งอุบายทำเพศเป็นชีป่า
หวังว่าจะลวงพระรามา จึ่งยกโยธาพลากร
ตัวเราก็เป็นทหาร องค์พระอวตารทรงศร
ได้รักษาต้นทางพนาดร ขอบเขตสิงขรบรรพต
อันพลที่ยกมาทั้งนี้ เราจะล้างชีวีเสียให้หมด
จงสาแก่ใจที่ทรยศ คิดคดแก่องค์พระจักรา ฯ
๏ เมื่อนั้น พระพรตสุริย์วงศ์นาถา
ได้แจ้งแห่งข่าวพระพี่ยา ดั่งวารีทิพย์มาเจือใจ
จึ่งกล่าวมธุรสพจมาน ดูกรนายพรานผู้ใหญ่
ท่านอย่าคิดแคลงแหนงใจ จงได้เมตตาปรานี
ตัวเราจะเข้าไปไถ่ถาม สนทนาแจ้งความให้ถ้วนถี่
ว่าแล้วสองกษัตริย์จรลี สุมันตันมนตรีก็ตามมา ฯ
๏ จึ่งมีวาจาว่าวอน ดูกรกุขันพรานป่า
อย่าแหนงจงแจ้งกิจจา โดยความสัตยาเที่ยงธรรม์
อันมารดาเรานี้ใจพาล สาธารณ์โลภล้นโมหันธ์
จนพระบิตุเรศสิ้นชีวัน พี่น้องพลัดกันจากไป
คิดจะใคร่ฆ่าฟันบั่นรอน หากเป็นมารดรไม่ทำได้
โศกาปิ้มว่าจะบรรลัย จึ่งยกพลไกรตามมา
ซึ่งเราทรงเพศบรรพชิต ด้วยจิตคำรพพระเชษฐา
มิได้เป็นกลมารยา หวังว่าจะเชิญเข้าบุรี
ให้พระองค์ทรงซึ่งเศวตฉัตร สืบวงศ์จักรพรรดิเฉลิมศรี
ท่านแจ้งความออกนามพระจักรี มีใจยินดีเป็นพ้นนัก
จงได้การุญทำคุณเรา ช่วยพาไปเฝ้าพระทรงศักดิ์
ท่านก็เป็นข้าพระหริรักษ์ จักได้เห็นหน้ากันสืบไป ฯ
๏ บัดนั้น กุขันผู้มีอัชฌาสัย
ได้ฟังฉงนสนเท่ห์ใจ จึงตอบด้วยไวปัญญา
อันพระองค์เจรจานี้ไพเราะ เพราะเห็นตัวข้าเป็นชาวป่า
ขึ้นชื่อเชื้อกษัตรา ย่อมแต่งมารยาพาที
แม้นจริงเหมือนยังถ้อยคำ ก็จะนำไปเฝ้าบทศรี
นี่มาเป็นกระบวนราวี ข้านี้ไม่เชื่อวาจา ฯ
๏ เมื่อนั้น พระพรตสุริย์วงศ์นาถา
ได้ฟังจึ่งมีบัญชา ท่านอย่ากินแหนงแคลงใจ
อันพระภุชพงศ์ทรงเดช คุณดั่งบิตุเรศก็ว่าได้
ซึ่งเรายกพลสกลไกร ไม่เป็นพวกพาลไพรี
มารดรพระลักษมณ์พระจักรกฤษณ์ พระวสิษฐ์สวามิตรฤๅษี
แม่เราตัวกาลกิณี บัดนี้ก็พลอยตามมา
บรรดาเสนาประชากร จะช่วยกันว่าวอนพระเชษฐา
ให้เสด็จคืนครองพารา เป็นความสัจจาทุกประการ ฯ
๏ บัดนั้น กุขันพรานไพรใจหาญ
ได้ฟังมธุรสพจมาน สิ้นการกินแหนงแคลงใจ
วางธนูลงไว้ด้วยยินดี น้อมเกล้าชุลีบังคมไหว้
แล้วจึ่งกราบทูลสนองไป พระอย่าได้เร่าร้อนวิญญาณ์
ตัวข้าจะนำเสด็จจรลี ให้พบพระสี่กรเชษฐา
แต่จะขอไปเฝ้าบาทา มารดาสมเด็จพระจักรี ฯ
๏ เมื่อนั้น ทั้งสองน้องนารายณ์เรืองศรี
ได้ฟังโสมนัสยินดี จึ่งกล่าววาทีอันสุนทร
ท่านนี้มีคุณแก่เรานัก ด้วยภักดีต่อองค์พระทรงศร
เราจะพาไปเฝ้าพระมารดร ก็กุมกรกุขันเดินมา ฯ
๏ ครั้นถึงรถสองพระชนนี กราบเกล้าชุลีเหนือเกศา
ทูลว่าลูกรักทั้งสองรา พบกุขันพรานป่าพนาลัย
บอกว่าเป็นข้าพระอวตาร ตั้งด่านรักษาทางใหญ่
เพื่อนนั้นรับคำจะนำไป ให้พบสมเด็จพระจักรี ฯ
๏ เมื่อนั้น องค์พระมารดาทั้งสองศรี
ได้ฟังดั่งทิพวารี มาโสรจสรงอินทรีย์กัลยา
จึงมีมธุรสพจมาน ดูกรนายพรานชำนาญป่า
แต่เราแม่ลูกโศกา ปิ้มว่าจะสิ้นชีวิต
ซึ่งท่านเมตตาจะพาไป ให้พบพระบรมจักรกฤษณ์
คุณนั้นใหญ่หลวงเป็นพ้นคิด เหมือนช่วยชีวิตชีวัน
ตรัสแล้วประทานเสื้อผ้า ธำมรงค์รัตนาฉายฉัน
พานทองเต้านํ้าครบครัน จัดสรรเลือกให้ทุกประการ ฯ
๏ บัดนั้น กุขันพรานไพรใจหาญ
ก้มเกล้ารับของประทาน ยินดีปานได้ดอกฟ้า
ยอกรบังคมก้มเกศ ทูลสองอัคเรศนาถา
อันองค์สมเด็จพระลูกยา ข้ามสะโตงคงคาวารี
ตัวข้านี้ได้ไปส่ง ถึงองค์พระมหาฤๅษี
ชื่อภารทวาชมุนี อยู่ที่ในแดนหิมพานต์
แล้วข้าจึ่งลาเบื้องบาท มาลาดกระเวนรักษาด่าน
ซึ่งพระองค์จะข้ามชลธาร กันดารลึกพ้นคณนา
กว้างใหญ่ไหลเชี่ยวเป็นวนวัง มีทั้งพวกพาลมัจฉา
ข้าจะขอข้ามไปจัดนาวา จะได้ข้ามมหาวารี
ทูลแล้วประณตบทบงสุ์ ลาองค์กษัตริย์ทั้งสี่
ดั้นดัดลัดป่าพนาลี มาที่ประชุมพรานไพร ฯ
๏ ครั้นถึงจึ่งมีวาจา บอกแก่โยธาน้อยใหญ่
ว่าพระพรตยกพวกพลไกร มานี้ไม่เป็นภัยพาล
พาสองสมเด็จพระชนนี โศกีเพียงสิ้นสังขาร
หวังเชิญเสด็จพระอวตาร คืนครองราชฐานอยุธยา
สูเจ้าทั้งปวงจงเร่งไป จัดเรือน้อยใหญ่ประทับท่า
ทั้งผลาผลไม้นานา มาถวายประสากันดาร ฯ
๏ บัดนั้น พวกพลพรานไพรใจหาญ
ได้ฟังกุขันบัญชาการ ลนลานวิ่งไปเป็นโกลี ฯ
๏ ครั้นถึงบุรีรัมย์พารา ลงถอยนาวาอึงมี่
ได้ครบห้าพันตามบัญชี มีคนประจำทุกลำไป
แล้วจัดสิ่งของต่างต่าง เนื้อย่างปลากรายตัวใหญ่
พักแฟงแตงโมแตงไทย ลูกไม้นํ้าผึ้งเผือกมัน
ขนบรรทุกเรือวุ่นวาย ไพร่นายโห่ร้องก้องสนั่น
ถอยออกจากท่าทั้งห้าพัน แข่งกันรีบล่องลงมา ฯ
๏ ครั้นถึงจึ่งหยุดประทับ ซ้อนซับกันอยู่ทุกท่า
แล้วขนของขึ้นจากนาวา กองไว้ริมมหาสาคร ฯ
๏ บัดนั้น กุขันใจหาญชาญสมร
จึ่งให้พรานป่าพนาดร แบกคอนหาบหามตามไป ฯ
๏ ครั้นถึงรถทรงสี่กษัตริย์ ยอหัตถ์น้อมเศียรบังคมไหว้
ถวายของเนื้อปลาลูกไม้ แล้วทูลด้วยใจปรีดา
ซึ่งพระองค์จะข้ามชลธาร ไปตามพระอวตารนาถา
นาวาใหญ่น้อยก็ได้มา ประทับไว้แทบท่าวารี ฯ
๏ เมื่อนั้น องค์พระมารดาทั้งสองศรี
ได้ฟังชื่นชมยินดี จึงสั่งเสนีสุมันตัน
ให้เอาของถวายของนายพราน ประทานหมู่โยธาพลขันธ์
เสร็จแล้วเชิญองค์พระนักธรรม์ จรจรัลไปท่าสาคร ฯ
๏ เมื่อนั้น พระพรตสุริย์วงศ์ทรงศร
ถึงฝั่งให้ข้ามพลากร รถรัตน์อัสดรล่วงไป ฯ
๏ บัดนั้น โยธาทหารน้อยใหญ่
ได้ขวานได้พร้าก็เข้าไพร ตัดไม้ผูกแพลนลาน ฯ
๏ บ้างข้ามรถรัตน์อัสดร บ้างข้ามกุญชรตัวหาญ
แข่งกันข้ามฟากชลธาร อลหม่านทั้งท้องวารี ฯ
๏ เมื่อนั้น พระพรตพระสัตรุดเรืองศรี
ครั้นเสร็จซึ่งข้ามโยธี เชิญสองชนนีลงนาวา ฯ
๏ แล้วบัญชาสั่งพลพาย ให้บ่ายหน้าออกจากท่า
เรือแพแออัดตามมา ข้ามฟากมหาชลธาร ฯ
๏ ครั้นถึงเชิญสองพระมารดร ทรงรถอลงกรณ์มุกดาหาร
พระวสิษฐ์สวามิตรอาจารย์ ขึ้นรถสุรกานต์อำไพ
พร้อมหมู่จัตุรงค์โยธา เกลื่อนกลาดดาษดาป่าใหญ่
สองพระองค์ก็ตามกุขันไป เข้าในอรัญบรรพต ฯ
๏ บัดนั้น กุขันใจกล้าสาหส
นำสี่สุริย์วงศ์ทรงยศ บทจรไปตามพนาลี
ใกล้ถึงบริเวณศาลา พระภารทวาชฤๅษี
ประนมก้มเกล้าดุษฎี ชี้บอกอาศรมพระนักธรรม์ ฯ
๏ เมื่อนั้น พระพรตสุริย์วงศ์รังสรรค์
ได้ฟังพรานป่าพนาวัน จึ่งบัญชาให้หยุดพลากร
ไว้นอกขอบเขตอาศรม ที่ร่มไม้เชิงสิงขร
แล้วเชิญทั้งสองพระมารดร บทจรลงจากรถชัย
กับพระมหาสวามิตร พระวสิษฐ์ผู้เป็นอาจารย์ใหญ่
พากันย่างเยื้องเข้าไป ยังในอรัญกุฎี ฯ
๏ สี่กษัตริย์ยอกรมัสการ พระภารทวาชฤๅษี
พระวสิษฐ์สวามิตรมุนี นั่งอันดับที่เป็นหลั่นลด ฯ
๏ เมื่อนั้น พระภารทวาชดาบส
เห็นสองสุริย์วงศ์ทรงยศ จึ่งพจนารถวาจา
เหตุไฉนพระพรตกุมาร หลานจึ่งมาบวชเป็นชีป่า
ไม่อยู่ครอบครองพารา พากันมานี้ด้วยอันใด ฯ
๏ เมื่อนั้น พระพรตผู้มีอัชฌาสัย
ชุลีกรแล้วตรัสตอบไป ตัวข้ามิได้ยินดี
ที่ในสมบัติพัสถาน หลานจึ่งบวชมาเป็นฤๅษี
หวังจะเชิญเสด็จพระจักรี ให้ภูมีกลับคืนพระนคร
แจ้งว่าสมเด็จพระหริวงศ์ พาองค์นางสีดาดวงสมร
กับทั้งพระลักษมณ์ฤทธิรอน บทจรมาพึ่งพระนักพรต
บัดนี้สถิตอยู่แห่งใด จะไปเฝ้าเบื้องบาทบงกช
จงโปรดให้สมมโนรถ ขอพระดาบสได้เมตตา ฯ
๏ เมื่อนั้น พระมหาอาจารย์ฌานกล้า
ได้ฟังพระพรตพจนา เห็นว่าความจริงทุกสิ่งไป
จึ่งว่าดูกรหลานรัก สัจธรรม์มั่นนักไม่หาได้
จะเป็นที่สรรเสริญจำเริญชัย ทั้งในโลกาธาตรี
อันองค์พระลักษมณ์นางสีดา กับพระจักราเรืองศรี
มาถึงอรัญกุฎี ตานี้มีความอาลัย
สนทนาโน้มน้าววิงวอน พระสี่กรหาอยู่ด้วยไม่
ว่าใกล้นิเวศน์เวียงชัย จะมิได้ตั้งใจจำเริญพรต
บัดนี้พระองค์ไปพึ่งพัก สำนักพระสระภังค์ดาบส
แทบเชิงหิมวันต์บรรพต กำหนดเก้าโยชน์มรรคา ฯ
๏ เมื่อนั้น พระพรตสุริย์วงศ์นาถา
ได้ฟังพระมหาสิทธา เร่าร้อนอุราดั่งไฟกัลป์
โอ้อนิจจาพระสี่กร จะบทจรเที่ยวไปในไพรสัณฑ์
คิดว่าอยู่ด้วยพระนักธรรม์ จึ่งให้กุขันนำมา
ก็มิได้ประสบพบบาท พระตรีภูวนาถนาถา
หรือเห็นน้องไม่ครองสัตยา ผ่านฟ้าไม่ไว้วางใจ
จึ่งเสด็จหนีไปให้ไกลเมือง จะขัดเคืองข้อนี้หรือไฉน
ร่ำพลางทางโศกาลัย ไม่เป็นอารมณ์สมประดี ฯ
๏ เมื่อนั้น พระภารทวาชฤๅษี
เห็นพระพรตโศกาก็ปรานี จึ่งมีมธุรสวาจา
ดูกรเจ้าผู้หลานรัก อย่าโศกนักจงฟังตาว่า
รูปนี้จะนำมรรคา พาไปให้พบพระจักรี
ว่าแล้วก็ชวนพระวสิษฐ์ ทั้งพระสวามิตรฤๅษี
ออกจากอรัญกุฎี พี่น้องสององค์ก็ตามไป ฯ
๏ ล่วงทางหว่างเขาลำเนาป่า ข้ามชลาโตรกเตริ่นเนินไศล
เร่งรีบรี้พลสกลไกร มาใกล้หิมวันต์บรรพต
จึ่งเห็นศาลาอาศรม พระสระภังค์บรมดาบส
พระมุนีชี้บอกพระพรต กำหนดที่อยู่พระนักธรรม์ ฯ
๏ เมื่อนั้น พระพรตสุริย์วงศ์รังสรรค์
ให้หยุดรถแก้วแพรวพรรณ นอกเขตอรัญกุฎี
จึ่งเชิญทั้งสองพระมารดร บทจรจากรถมณีศรี
กับสามพระมหาโยคี เข้าไปยังที่ศาลา ฯ
๏ ครั้นถึงสี่กษัตริย์มัสการ พระสระภังค์อาจารย์ฌานกล้า
พระนักธรรม์ทั้งสี่ผู้ปรีชา คำรพกันวันทาด้วยยินดี ฯ
๏ เมื่อนั้น พระสระภังค์มหาฤๅษี
เห็นสี่สุริย์วงศ์พระจักรี จึ่งมีวาจาถามไป
ดูกรพระพรตกุมาร เจ้ายกพลหาญจะไปไหน
พี่น้องจึ่งบวชเป็นชีไพร เหตุใดไม่ครองพารา ฯ
๏ เมื่อนั้น พระพรตสุริย์วงศ์นาถา
ได้ฟังพระมหาสิทธา จึ่งมีบัญชาตอบไป
อันแสนสวรรยาอาณาจักร หลานจะรักกว่าพี่นั้นหาไม่
แม่ข้าเป็นคนจังไร ทำให้เดือดร้อนทั้งบุรี
ซึ่งข้าทรงเพศเป็นนักสิทธ์ ด้วยใจสุจริตรักพี่
จึ่งเชิญทั้งสองพระชนนี มาตามพระจักรีผู้ศักดา
แจ้งว่าอยู่ด้วยพระอาจารย์ หลานนี้ยินดีเป็นหนักหนา
จะเชิญเสด็จเข้าพารา ผ่านฟ้าเสด็จอยู่แห่งใด ฯ
๏ เมื่อนั้น พระสระภังค์ดาบสอาจารย์ใหญ่
ได้ฟังบัญชาก็ตอบไป ตานี้ขอบใจหลานรัก
ความดีที่เจ้ากตัญญู จะเชิดชูรู้ไปทั้งไตรจักร
อันองค์พระรามพระลักษมณ์ กับอัคเรศสีดา
จะใคร่ให้อยู่แต่เพียงนี้ จึ่งทำกุฎีไว้ท่า
พระองค์ว่าใกล้พารา จะสร้างพรตจรรยาไม่ถาวร
สามกษัตริย์ก็พากันไปอยู่ คูหาสัตกูฏสิงขร
แม้นจะใคร่พบพระสี่กร อย่าทุกข์ร้อนไว้ตาจะพาไป
ว่าแล้วครองเครื่องบริขาร ชวนสามอาจารย์ผู้ใหญ่
ออกจากอาศรมศาลาลัย ไปโดยอรัญมรรคา ฯ
๏ เมื่อนั้น พระพรตสุริย์วงศ์นาถา
เดินตามพระมหาสิทธา ชลนาคลอเนตรรำพัน
อกเอ๋ยเป็นน่าสังเวช พระบิตุเรศก็ม้วยอาสัญ
พี่น้องก็พลัดพรากกัน เพราะด้วยอาธรรม์กาลี
คิดคิดจะใคร่หั่นบั่นรอน ตัดกรตัดเกล้าเกศี
นี่หากว่าเป็นชนนี น้องนี้ขัดสนจนใจ
โอ้ว่าสมเด็จพระหริวงศ์ ตามหาพระองค์หาพบไม่
จะแหนงแคลงน้องหรือฉันใด จึ่งไปให้ไกลพารา
แม้นว่าไม่พบพระทรงฤทธิ์ จะสู้เสียชีวิตอยู่กลางป่า
มิได้คืนไปอยุธยา เดินพลางโศกาพันทวี ฯ
๏ เมื่อนั้น ฝ่ายหมู่คณะพระฤๅษี
ซึ่งตั้งอยู่สัตกูฏคีรี ได้ยินเสียงโยธีอึงมา
เหลือบแลไปเห็นพวกพล เกลื่อนกล่นเดียรดาษกลาดป่า
คิดว่าอสูรพาลา จะมาบีฑาก็ตกใจ
บ้างฉวยไม้เท้าตาลิปัตร กระโถนเก็บยัดลงย่ามใหญ่
วิ่งชนด้นป่าพนาลัย ล้มลุกไม่เป็นสมประดี ฯ
๏ เมื่อนั้น พระลักษมณ์ทรงสวัสดิ์รัศมี
ปรนนิบัติรักษาพระจักรี กับทั้งพี่นางสีดา
ดั่งองค์สมเด็จพระบิตุเรศ ชนนีก่อเกศเกศา
เป็นนิจนิรันดร์ทุกวันมา ครั้นถึงเวลาก็คลาไคล ฯ
๏ ลดเลี้ยวเที่ยวเก็บผลาผล ที่บนแนวเนินเขาใหญ่
เห็นหมู่โยคีชีไพร ตกใจวิ่งอึงคะนึงมา
บ้างล้มบ้างลุกคลุกคลาน ซานเข้าพุ่มไม้ใบหนา
หนามไหน่เกี่ยวยับทั้งกายา ปีนป่ายหินผาบรรพต
แล้วได้ยินเสียงอึงมี่ ผงคลีมืดฟ้าบังบด
จึ่งแลไปเห็นพระพรต นำทศโยธามาแน่นนันต์
พิโรธโกรธกริ้วดั่งไฟกาฬ กูจะผลาญชีวิตให้อาสัญ
จึ่งขึ้นศิลป์ลองสายยืนยัน เสียงสนั่นลั่นฟ้าธาตรี ฯ
๏ เมื่อนั้น พระนารายณ์ทรงสวัสดิ์รัศมี
ได้ยินเสียงกึกก้องโกลี ภูมีรำพึงคะนึงคิด
เจ้าลักษมณ์ไปเก็บผลไม้ เหตุใดจึ่งขึ้นศรสิทธิ์
หรือเกิดปรปักษ์ปัจจามิตร คิดแล้วก็รีบเสด็จมา ฯ
๏ ครั้นถึงเนินแนวสีขเรศ ทอดพระเนตรเห็นองค์กนิษฐา
จึ่งมีพระราชบัญชา แก้วตาจะแผลงอันใด ฯ
๏ เมื่อนั้น พระลักษมณ์ผู้มีอัชฌาสัย
กราบลงแล้วทูลสนองไป น้อยใจพระพรตอหังการ
ฝ่ายแม่ริษยาอาสัตย์ ให้พระองค์พลัดพรากจากสถาน
ตัวได้ครอบครองศฤงคาร สำราญแล้วยังไม่หนำใจ
บัดนี้ยกพลตามมา จะทำร้ายเคี่ยวฆ่าเราให้ได้
องอาจโลภล้นเป็นพ้นไป จะไว้ชีวิตไม่ไยดี
น้องจะอาสาออกต่อยุทธ กับบุตรนางไกยเกษี
ฆ่าเสียให้สิ้นชีวี จงสาใจที่หมิ่นประมาทกัน ฯ
๏ เมื่อนั้น พระพิษณุรักษ์รังสรรค์
จึ่งห้ามอนุชาวิลาวัณย์ เจ้าอย่าหุนหันโกรธา
อันเราพี่น้องทั้งสี่ เทเวศร์ฤๅษีพร้อมหน้า
ประชุมเชิญให้ไวกูณฐ์มา ปราบหมู่อสุราสาธารณ์
ถ้าพระพรตร่วมคิดกับชนนี ไว้นักงานพี่จะสังหาร
เห็นจะไม่เป็นภัยพาล พระอาจารย์ทั้งสี่ก็ตามมา
แล้วสององค์ทรงเพศเป็นนักสิทธ์ ผิดทีที่จะตามมาเข่นฆ่า
แล้วเดินกันแสงโศกา ไม่ถือศาสตราสิ่งใด
พ่อจงพิศดูให้ประจักษ์ น้องรักอย่าคิดสงสัย
เห็นจะตามมารับกลับไป ยังในอยุธยาธานี ฯ
๏ เมื่อนั้น พระลักษมณ์ทรงสวัสดิ์รัศมี
พิศเพ่งเล็งดูไปทันที เห็นจริงดั่งมีพระบัญชา
จึ่งยอกรขึ้นถวายบังคม ทูลพระบรมเชษฐา
นี่หากพระองค์เสด็จมา หาไม่จะฆ่าชีวิตกัน ฯ
๏ เมื่อนั้น พระสุริย์วงศ์องค์นารายณ์รังสรรค์
จึ่งชวนอนุชาวิลาวัณย์ กลับมาอารัญกุฎี ฯ
๏ เมื่อนั้น พระสระภังค์มหาฤๅษี
เป็นต้นหนนำพลโยธี จรลีหว่างเขาลำเนาไพร
แลเห็นสัตกูฏภูผา เงื้อมงํ้าเมฆาสูงใหญ่
ยกหัตถ์ชี้บอกพระพรตไป โน่นที่อาศัยพระสี่กร ฯ
๏ เมื่อนั้น น้องพระภุชพงศ์ทรงศร
จึ่งให้หยุดรถรัตน์อัสดร ตามเนินสิงขรคีรี ฯ
๏ สองกษัตริย์กับนายกุขัน สุมันตันดาบสทั้งสี่
ออกจากที่ประชุมโยคี จรลีตามแถวแนวธาร ฯ
๏ ครั้นถึงบริเวณจงกรม พฤกษารื่นร่มรโหฐาน
เห็นองค์พระลักษมณ์พระอวตาร กับโฉมเยาวมาลย์สีดา
จึ่งวิ่งเข้ากอดบาทบงสุ์ องค์พระบรมเชษฐา
สองกษัตริย์กันแสงโศกา ดั่งว่าจะสิ้นสมประดี ฯ
๏ เมื่อนั้น พระรามพระลักษมณ์เรืองศรี
เห็นพระพรตพระสัตรุดโศกี ดั่งหนึ่งชีวีจะจากกาย
ให้เร่าร้อนดั่งนอนในเพลิงพิษ สลดจิตจาบัลย์ขวัญหาย
กลัวสองอนุชาจะวอดวาย พระนารายณ์สะท้อนถอนใจ
จึ่งสวมสอดกอดองค์พระพรต พระทัยหวั่นรันทดละห้อยไห้
พระลักษมณ์กอดพระสัตรุดไว้ ร่ำไรทั้งสี่กษัตรา ฯ
๏ ครั้นคลายโศกาอาวรณ์ พระสี่กรธิราชนาถา
จึ่งมีมธุรสวาจา ถามพระอนุชาธิบดี
ดูกรพระน้องทั้งสององค์ ผู้ร่วมสุริย์วงศ์กับพี่
เหตุไฉนไม่ครองธานี พากันมานี่ด้วยอันใด ฯ
๏ เมื่อนั้น พระพรตผู้มีอัชฌาสัย
สะอื้นพลางทางทูลสนองไป ข้าแจ้งใจว่าองค์พระบิดา
จะมอบสมบัติพระจักรี น้องนี้แสนโสมนัสสา
ครั้นเข้ามาถึงพารา แจ้งว่ามารดาข้าอาธรรม์
ยกสัตย์ขัดราชโองการ ชิงที่ราชฐานไอศวรรย์
ขับพระองค์มาอยู่ไพรวัน โทษนั้นถึงสิ้นชีวี
พระพี่จงหั่นบั่นรอน ตัดกรตัดเกล้าเกศี
ให้หนำใจคนใจกาลี ที่คิดริษยาสาธารณ์
ขอเชิญพระองค์ทรงเดช คืนครองนัคเรศราชฐาน
ประชาชนจะได้พึ่งบทมาลย์ ผ่านเกล้าจงทรงพระเมตตา ฯ
๏ เมื่อนั้น พระตรีภพลบโลกนาถา
ได้ฟังพระพรตอนุชา จึ่งมีวาจาตอบไป
ความสัตย์ท่านปฏิญาณกัน เจ้าว่าดั่งนั้นหาควรไม่
ตัวพี่มิได้น้อยใจ ด้วยความยากไร้กันดาร
ซึ่งพ่อพากันออกมารับ จะให้กลับไปครองราชฐาน
ก็จะเสียความสัตย์ปฏิญาณ พระผู้ประทานโลกา
อันพระองค์บัญชาประกาศิต ดั่งเหล็กเพชรลิขิตแผ่นผา
ตรีโลกจะกระหายนินทา แก้วตาจงฟังพี่พาที
เชิญเจ้าคืนเข้าพระนิเวศน์ ครอบครองนัคเรศเฉลิมศรี
ซึ่งทิ้งพระชนกชนนี ออกมาตามพี่ที่ในไพร
ผู้ใดจะพิทักษ์รักษา ผ่านฟ้าอยู่ดีหรือไฉน
โรคายายีประการใด ในใต้เบื้องบาทพระบิดร ฯ
๏ เมื่อนั้น พระพรตสุริย์วงศ์ทรงศร
ได้ฟังบัญชาพระสี่กร ยิ่งเร่าร้อนฤทัยรันทด
น้อมเศียรถวายอภิวาทน์ กราบทูลเบื้องบาทบงกช
อันพระบิตุรงค์ทรงยศ กำสรดโศกาจาบัลย์
วันพระองค์ออกจากนัคเรศ ทรงเดชสิ้นชีพอาสัญ
ตัวน้องนี้มาก็ไม่ทัน เมื่อพระสวรรคาลัย
แต่สั่งขาดโดยราชบัญชา แก่สองพระมหาอาจารย์ใหญ่
มิให้แม่ข้ากับข้าไป จุดไฟต้องศพภูมี
น้องนี้ขัดสนเป็นพ้นคิด ดั่งจะสิ้นชีวิตลงกับที่
ไม่มีใครปกเกล้าเมาลี จึ่งเชิญสองชนนีนงลักษณ์
ออกมารับเบื้องบาทบงสุ์ คืนไปดำรงอาณาจักร
ให้สิ้นมลทินโทษของน้องรัก ที่พลอยทรลักษณ์ด้วยมารดา ฯ
๏ เมื่อนั้น พระทรงครุฑราชปักษา
ทั้งองค์อัคเรศสีดา พระลักษมณ์อนุชาวิลาวัณย์
แจ้งว่าสมเด็จพระบิตุรงค์ พระองค์สิ้นชีพอาสัญ
ตกใจดั่งใครมาฟาดฟัน ก็ครวญคร่ำรำพันโศกี ฯ
๏ โอ้ว่าพระองค์ทรงจักร เมื่อได้ลูกรักทั้งสี่
ต้องให้ห้าพระมุนี ไปขอพระศุลีมีฤทธิ์
พร้อมหมู่เทเวศร์มัฆวาน พระทรงญาณบัญชาประกาศิต
ให้อวตารมาผลาญปัจจามิตร จึ่งสมดั่งคิดพระบิดร
ครั้นลูกค่อยจำเริญวัย ก็ตั้งพระทัยสั่งสอน
เลี้ยงมามิได้อนาทร สถาวรดั่งเทวกุมาร
ลูกคิดจะรองฉลองบาท ไปกว่าชีวาตม์อวสาน
เวราตามทันบันดาล มีมารจำพรากให้จากมา
ยังไม่ได้แทนพระคุณก่อน ภูธรมาสิ้นสังขาร์
เพราะลูกนิราศพระบาทา อนิจจามิได้เห็นใจ
แต่ถวายพระเพลิงทรงธรรม์ จะเห็นเปลวไฟนั้นก็หาไม่
สามกษัตริย์โศกาอาลัย สลบไปไม่รู้สมประดี ฯ
๏ เมื่อนั้น พระพรตพระสัตรุดเรืองศรี
เห็นสามกษัตริย์โศกี ล้มลงกับที่ศาลา
ตกใจดั่งสายสุนีบาต มาฟอนฟาดชีวังสังขาร์
ชลเนตรคลอดวงนัยนา ทั้งสองกษัตราก็โศกี ฯ
๏ โอ้ว่าสิ้นบุญพระบิตุเรศ ไม่มีใครปกเกศเกศี
เห็นแต่สมเด็จพระจักรี เป็นปิ่นโมลีสืบไป
พระองค์มาม้วยชีวัน น้องจะอยู่ไปนั้นกระไรได้
จะขอตามเสด็จพระภูวไนย ไปยังสวรรค์ชั้นฟ้า
ร่ำพลางพระพรตเข้ากอดบาท พระตรีภูวนาถนาถา
พระสัตรุดกอดพระลักษมณ์พี่ยา โศกาแน่นิ่งสลบไป ฯ
๏ บัดนั้น สุมันตันเสนาผู้ใหญ่
เห็นห้ากษัตริย์โศกาลัย ร่ำไรสลบลงด้วยกัน
ตกใจตะลึงทั้งกายา คิดว่าสิ้นชีพอาสัญ
แสนโศกโศกาจาบัลย์ ก็จรจรัลมาเฝ้าพระเทวี ฯ
๏ นบนิ้วทูลว่าพระพรต พระสัตรุดโอรสสองศรี
ไปพบพระลักษมณ์พระจักรี กับองค์เทวีสีดา
ต่างแถลงแจ้งความแล้วแสนโศก ต่างวิโยคเศร้าโทมนัสสา
บัดนี้ทั้งห้ากษัตรา กันแสงโศกานิ่งไป ฯ
๏ เมื่อนั้น สองนางผู้ยอดพิสมัย
ได้ฟังพ่างเพียงจะขาดใจ อรไทก็รีบจรลี ฯ
๏ ครั้นถึงเห็นห้าลูกรัก ซบพักตร์แน่นิ่งอยู่กับที่
สำคัญว่าม้วยชีวี มารศรีก็ร่ำโศกา ฯ
๏ โอ้ว่าพระลักษมณ์พระสี่กร สีดาดวงสมรเสน่หา
แต่เจ้าออกจากพารา แม่กินนํ้าตาไม่วายวัน
ตามมาหวังว่าจะเห็นพักตร์ ลูกรักมาม้วยอาสัญ
เมื่อพร้อมสุริย์วงศ์พงศ์พันธุ์ จอมขวัญของแม่ไม่เจรจา
โอ้ว่าพระพรตพระสัตรุด ทั้งสองแสนสุดเสน่หา
ซื่อตรงต่อองค์พระพี่ยา ตามมาจนพบกันกลางไพร
หวังเชิญคืนครองนัคเรศ เป็นปิ่นเกศกษัตริย์น้อยใหญ่
ควรหรือมาพากันบรรลัย ทิ้งแม่นี้ไว้ให้ทนทุกข์
ถึงมาตรว่าคงชีวี ที่ไหนจะมีความสุข
ธานีจะเกิดกลียุค แสนทุกข์เวทนาเป็นพ้นนัก
ฝูงมนุษย์เทวาดาบส จะเดือดร้อนไปหมดทั้งไตรจักร
ร่ำพลางค่อนทรวงเข้าฮักฮัก ซบพักตร์แน่นิ่งสลบไป ฯ
๏ บัดนั้น ฝูงนางกำนัลน้อยใหญ่
ทั้งเถ้าแก่ท้าวนางข้างใน บรรดาได้ตามเสด็จจร
เห็นเจ็ดกษัตริย์สุริย์วงศ์ สลบลงในที่สโมสร
ตกใจดั่งใครมาฟันฟอน อาวรณ์ครวญคร่ำโศกา
กลิ้งเกลือกเสือกลงกับปัถพี เสียงมี่ดั่งหนึ่งพายุกล้า
บ้างสลบไม่ติงกายา ที่ในศาลาอารัญ ฯ
๏ เมื่อนั้น สี่พระอาจารย์ฌานขยัน
กับมหาเสนาสุมันตัน กุขันพรานป่าพนาลี
ต่างคนตระหนกตกใจ โศการ่ำไรทั้งฤๅษี
วิ่งวุ่นไปทั่วกุฎี เรียกหาหมอมี่เป็นโกลา ฯ
๏ บัดนั้น จึ่งหมู่แพทยาถ้วนหน้า
ซึ่งเป็นหมอนวดหมอยา ได้ยินเสียงเรียกมาก็ตกใจ
ฉวยผ้าสมปักเข้านุ่ง จะมีผ้าพันพุงก็หาไม่
คว้าได้ล่วมยาก็พาไป ยังในอรัญกุฎี ฯ
๏ จึ่งเห็นกษัตริย์ทั้งเจ็ดองค์ กับฝูงอนงค์สาวศรี
แน่นิ่งไม่ติงอินทรีย์ ดั่งสิ้นชีวีด้วยกัน
บรรดาแพทย์หมอที่เข้ามา ตกประหม่าหน้าซีดตัวสั่น
บ้างเป่ายานัตถุ์บ้างนวดฟั้น ช่วยกันแก้ไขวุ่นไป ฯ
๏ บัดนั้น นางท้าวเถ้าแก่ผู้ใหญ่
ทั้งฝูงสนมกำนัลใน ก็ได้สติคืนมา ฯ
๏ เมื่อนั้น ฝ่ายพระดาบสพรตกล้า
สุมันตันกับหมู่แพทยา เห็นเจ็ดกษัตราไม่ฟื้นกาย
ให้เร่าร้อนฤทัยดั่งไฟลน ทุกคนตกใจใจหาย
ปรึกษาหารือกันวุ่นวาย แล้วสั่งเจ้าขรัวนายพนักงาน
จงเอาสุคนธาวาริน อันมีรสกลิ่นหอมหวาน
เข้าไปลูบไล้รำเพยพาน ให้ซาบซ่านองค์เจ็ดกษัตรา ฯ
๏ บัดนั้น นางท้าวเถ้าแก่ถ้วนหน้า
จึ่งเอาจอกแก้วอลงการ์ มาใส่สุคนธาวารี
เข้าไปลูบไล้ชะโลมองค์ เจ็ดกษัตริย์สุริย์วงศ์เรืองศรี
บ้างเข้าโบกปัดพัดวี ก็ได้สมประดีพร้อมกัน ฯ
๏ เมื่อนั้น พระรามสุริย์วงศ์รังสรรค์
กับพระลักษมณ์นางสีดาวิลาวัณย์ ผันพักตร์มาเห็นพระชนนี
ต่างน้อมเศียรเกล้าลงกราบบาท พระราชมารดาทั้งสองศรี
สามองค์ทรงโศกโศกี ดั่งหนึ่งชีวีจะมรณา ฯ
๏ เมื่อนั้น สองพระชนนีเสน่หา
สวมกอดพระลักษมณ์พระรามา กับนางสีดาดวงจันทร์
พิศพักตร์แล้วลูบอินทรีย์ มีพระเสาวนีย์รับขวัญ
จงระงับโศกาจาบัลย์ อย่ากันแสงนักเลยนะลูกรัก
พระบิตุรงค์ปลงชีพชีวา แม่แสนโศกาเพียงอกหัก
ทั้งทุกข์ถึงเจ้าเป็นพ้นนัก เพียงจักสุดสิ้นพระชนมาน
บัดนี้พระพรตผู้น้อง ก็ไม่ครองพาราราชฐาน
กริ้วโกรธมารดาดั่งเพลิงกาฬ จะประหารให้สิ้นชีวี
จึ่งพาแม่นี้ออกมาตาม ไม่ฟังความนางไกยเกษี
เชิญเจ้าเข้าไปยังธานี ครอบครองบุรีภิรมยา ฯ
๏ เมื่อนั้น พระจักรแก้วสุริย์วงศ์นาถา
ได้ฟังสมเด็จพระมารดา กราบกับบาทาแล้วทูลไป
ตัวลูกรับสัตย์พระบิตุเรศ จะให้คืนนิเวศน์กระไรได้
แม้นมาตรจะยากลำบากใจ ที่ในอรัญกันดาร
จะอยู่ตามบัญชาประกาศิต ถึงจะสิ้นชีวิตสังขาร
มิให้ไตรโลกทายประมาณ แก่พระผู้ผ่านธาตรี ฯ
๏ เมื่อนั้น โฉมนวลนางไกยเกษี
นั่งอยู่ท้ายรถมณี เทวีนิ่งนึกตรึกไป
สะเทิ้นจิตคิดเกรงพระอวตาร จะนิ่งอยู่นานก็ไม่ได้
จึ่งเรียกกุจจีผู้ร่วมใจ ลงจากรถชัยรีบมา ฯ
๏ ครั้นถึงมิใคร่เข้าชิด ดำรงจิตนั่งลงตรงหน้า
แล้วมีมธุรสวาจา พระจักราจงได้ปรานี
แม่ทำชั่วช้าสาหัส ให้พ่อพลัดจากสุขเกษมศรี
จนพระบิตุรงค์ทรงธรณี ภูมีสิ้นชีพชีวัน
เพราะว่าแม่นี้อัปลักษณ์ ทรลักษณ์โลภล้นโมหันธ์
กริ้วโกรธพิโรธดั่งไฟกัลป์ เพียงจักฆ่าฟันให้มรณา
พ่อได้เมตตาปรานีก่อน มารดรขอประทานโทษา
เชิญเจ้าคืนเข้าพารา ครอบครองไพร่ฟ้าประชาชี ฯ
๏ เมื่อนั้น พระหริวงศ์ทรงสวัสดิ์รัศมี
ได้ฟังจึ่งตอบวาที ลูกนี้ไม่ผูกเวรา
ด้วยผลกรรมนำสนอง จึ่งให้ต้องสัญจรนอนป่า
มิได้แทนคุณพระบิดา เมื่อผ่านฟ้าสวรรคาลัย
ซึ่งจะให้กลับคืนพระนคร จะฟังคำมารดรกระไรได้
จะเสียสัตย์ซึ่งปฏิญาณไป คือใครจะนับว่าดี ฯ
๏ เมื่อนั้น จึ่งนวลนางไกยเกษี
ฟังรสพจนารถพระจักรี เทวีก็ร่ำพิไรวอน
โอ้พระหริวงศ์ทรงสังข์ จงเอ็นดูแม่ครั้งหนึ่งก่อน
เจ้าอย่าสลัดตัดรอน ให้ได้เดือดร้อนเวทนา
แม้นไม่เมตตาจะฆ่าฟัน ให้สิ้นชีวันสังขาร์
หรือจะหั่นบั่นรอนทั้งกายา ทำโทษโทษาประการใด
ตามเถิดที่แม่ได้ทำผิด จะน้อยใจสักนิดก็หาไม่
แต่เชิญเจ้าคืนเข้าเวียงชัย ให้ไพร่ฟ้าเกษมเปรมปรีดิ์ ฯ
๏ เมื่อนั้น พระปิ่นภพลบโลกเรืองศรี
ได้ฟังมธุรสพระชนนี วอนว่าพาทีรำพันไป
จึ่งมีพระราชบัญชา ลูกจะเคืองมารดาก็หาไม่
ข้าบาทเป็นชาติอาชาไนย จะตั้งใจแทนคุณพระบิดร
อันในสุริย์วงศ์เทวัญ สัจธรรม์มั่นคงไม่ย่อหย่อน
ครั้งพระอัยกาฤทธิรอน ภูธรก็ครองสัตยา
สู้เสียชีวาไม่อาลัย เชือดเนื้อออกให้พรานป่า
จนถึงสมเด็จพระบิดา ผ่านฟ้ารักสัตย์กว่าชีวี
ยกสมบัติให้แก่พระองค์ ขับข้าทรงพรตเป็นฤๅษี
มาอยู่ป่ากำหนดสิบสี่ปี คำนี้ของพระบิดร
ตัวลูกจะรักษาสัตย์ ตามบัญชาตรัสไว้แต่ก่อน
เชิญกลับคืนเข้าพระนคร ให้ถาวรเป็นสุขสวัสดี ฯ
๏ เมื่อนั้น พระวสิษฐ์สวามิตรฤๅษี
ได้ฟังสมเด็จพระจักรี พาทีคงครองสัตยา
จึ่งว่าดูกรหลานรัก ผินพักตร์มาฟังตาว่า
กูเป็นอาจารย์บุราณมา ย่อมแจ้งกิจจาทุกประการ
อันกษัตริย์ในวงศ์ของเจ้า ล้วนเหล่าจักรพรรดิมหาศาล
แต่ครั้งหิรัณย์ขุนมาร สาธารณ์อาจองทะนงใจ
ม้วนเอาแผ่นดินสี่ทวีป หนีบรักแร้ไปบาดาลได้
พระนารายณ์ตามผลาญบรรลัย แล้วเกิดไทอโนมาตัน
พระอิศวรให้ครองราชฐาน เนื่องมาอัชบาลรังสรรค์
จนถึงบิตุเรศของเจ้านั้น สืบวงศ์เทวัญเป็นหลั่นมา
ซึ่งน้องครองเมืองก่อนพี่ ไม่มีในสุริย์วงศ์พงศา
ชนนีกับสองอนุชา แสนโศกโศกาจาบัลย์
ควรแล้วที่หลานจะกลับไป เสวยราชัยไอศวรรย์
จะได้สืบสุริย์วงศ์พงศ์พันธุ์ เป็นจรรโลงโลกธาตรี ฯ
๏ เมื่อนั้น พระหริรักษ์จักรแก้วเรืองศรี
นบนิ้วสนองวาที พระอัยกาว่านี้ผิดไป
เดิมห้าพระอาจารย์ไปเฝ้า พระเป็นเจ้าไกรลาสเนินไศล
พร้อมด้วยเทวาสุราลัย ให้ข้านี้ไวกูณฐ์มา
ปราบหมู่อสุราสาธารณ์ พวกพาลทุจริตริษยา
ชนนีขอสัตย์พระบิดา ให้หลานอยู่ป่าสิบสี่ปี
ถึงยุคจะได้ดับเข็ญ ให้โลกอยู่เย็นเกษมศรี
พระอัยกาก็แจ้งแต่เดิมที จะให้คืนบุรีด้วยอันใด
คำพระบิดาประกาศิต ดั่งเหล็กเพชรลิขิตหาลบไม่
จะรักษาสัตย์พระองค์ไว้ มิได้อาลัยแก่ชีวัน ฯ
๏ เมื่อนั้น สองพระอาจารย์ฌานขยัน
ได้ฟังพระองค์ทรงสุบรรณ ถือสัตย์ตัดมั่นตรงไป
ดั่งหนึ่งเขาพระเมรุมาศ ต้องเวรัมพวาตไม่หวาดไหว
กดัญญูสู้เสียชีวาลัย ตั้งใจจะล้างอสุรา
โดยได้อวตารมาปราบเข็ญ จะให้เย็นทั่วภพแหล่งหล้า
สุดคิดสุดที่จะเจรจา พระสิทธานิ่งไปไม่พาที ฯ
๏ เมื่อนั้น พระพรตพระสัตรุดเรืองศรี
ได้ฟังพจนารถภูมี ดั่งหนึ่งชีวีจะบรรลัย
ต่างองค์ต่างกอดบทเรศ แสนโศกแสนเทวษสะอื้นไห้
โอ้ว่าพระตรีภูวไนย แม้นไม่คืนเข้าพารา
น้องจะโดยเสด็จไปรองบาท เพื่อนอนาถพระองค์ในป่า
ไม่อาลัยจะถวายชีวา ไปกว่าจะสิ้นสุดปราณ ฯ
๏ เมื่อนั้น พระจักรีผู้ปรีชาหาญ
กอดสองอนุชาชัยชาญ ผ่านฟ้าแสนโศกโศกี
แล้วมีบัญชาประกาศิต เจ้าดวงชีวิตของพี่
อันเราทั้งสี่องค์นี้ เทวัญฤๅษีนิมนต์มา
หวังจะให้เป็นหลักโลก จะแสนโศกไปไยหนักหนา
ตัวพี่รับสัตย์พระบิดา จะคืนเข้าพาราก็จนใจ
รู้แล้วว่าเจ้ารักพี่ แต่จะทิ้งบุรีกระไรได้
ไพร่ฟ้าจะพึ่งผู้ใด จงคืนไปรักษาพระนคร
๏ เมื่อนั้น พระพรตสุริย์วงศ์ทรงศร
ได้ฟังบัญชายิ่งอาวรณ์ ชุลีกรสนองวาจา
สุดคิดที่น้องจะจากบาท พระตรีภูวนาถนาถา
แม้นพระจะให้คืนเข้าพารา จงประหารชีวาให้บรรลัย
ทูลพลางซบพักตร์กับบทเรศ แสนทุกข์แสนเทวษสะอื้นไห้
ดั่งจะสิ้นชีวิตจิตใจ ไม่เป็นสติสมประดี ฯ
๏ เมื่อนั้น ฝ่ายรุกขเทวาเรืองศรี
สถิตในสัตกูฏคีรี เป็นที่สำราญภิรมยา
เห็นพระพรตพระสัตรุดสุริย์วงศ์ ทูลอ้อนวอนองค์พระเชษฐา
พระรามไม่คืนเข้าพารา ต่างแสนโศกาจาบัลย์
แม้นเรานิ่งไว้ไม่ทานทัด น่าที่แปดกษัตริย์จะอาสัญ
ไหนจะได้ไปปราบอาธรรม์ ซึ่งมันเป็นเสี้ยนธาตรี ฯ
๏ คิดแล้วจึ่งฝูงสุรารักษ์ เยี่ยมพักตร์โดยช่องบัญชรศรี
สำแดงให้เห็นอินทรีย์ แล้วมีบัญชาลงไป
พระรามคือองค์พระทรงนาค เสด็จจากเกษียรสมุทรใหญ่
หวังจะปราบอาธรรมทั้งแดนไตร ชอบให้ทำตามนิมนต์มา
พระพรตพระสัตรุดฤทธิรอน ไปรักษาพระนครไว้ท่า
จงเชิญสมเด็จพระมารดา เข้ามหานิเวศน์วังจันทน์ ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังซึ่งรุกขเทวัญ ทรงธรรม์จึ่งมีวาจา
น้องรักได้ยินหรือไม่ เทพไทแซ่ซ้องร้องว่า
เจ้าจงคืนเข้าไปพารา รักษาไพร่ฟ้าประชาชี
ตัวพี่ก็จะไปปราบเข็ญ ให้เย็นทั่วโลกเกษมศรี
ไม่ช้าแต่ในสิบสี่ปี พี่น้องก็จะได้พบกัน ฯ
๏ เมื่อนั้น พระพรตสุริย์วงศ์รังสรรค์
ได้ฟังดั่งใครมาฟาดฟัน ด้วยคำเทวัญประกาศมา
ให้ร้อนฤทัยดั่งไฟพิษ สุดคิดที่จะวอนพระเชษฐา
ชลเนตรคลอดวงนัยนา จึ่งสนองบัญชาด้วยจนใจ
อันอยุธยาธานี เป็นที่พึ่งสามโลกสูงใหญ่
กษัตราเทวาสุราลัย ย่อมได้อาศัยทั้งจักรวาล
น้องดั่งหิ่งห้อยน้อยแสง ไม่ควรตำแหน่งพระสุริย์ฉาน
จะขอฉลองบาทพระอวตาร ไปไว้ในสถานสวรรยา
ต่างองค์พระทรงจักรภุช เป็นจอมเมืองมงกุฎแหล่งหล้า
จึ่งจะรับรักษาพารา ไว้ท่าเสด็จพระจักรี
แม้นสิบสี่ปีพระไม่กลับ น้องกับพระสัตรุดเรืองศรี
จะขอถวายชีวี เข้ากองอัคคีมรณา ฯ
๏ เมื่อนั้น พระสุริย์วงศ์องค์นารายณ์นาถา
สวมสอดกอดสองอนุชา แก้วตาของพี่อย่าอาวรณ์
เจ้าจงรักษาพระบุรี ให้เสนีไพร่ฟ้าสโมสร
บำรุงทั้งสามพระมารดร อย่าให้อนาทรสิ่งใด
ตรัสแล้วหยิบฉลองพระบาทหญ้า สำหรับทรงเดินป่าประทานให้
เกือกนี้ต่างตาต่างใจ ต่างองค์พี่ไปธานี
ว่าแล้วอำนวยอวยพร ให้ถาวรเป็นสุขเกษมศรี
โรคันอันตรายอย่ายายี เจ้าพี่จงคืนเข้าพารา ฯ
๏ เมื่อนั้น พระพรตสุริย์วงศ์นาถา
รับเอาฉลองพระบาทมา ทูนเหนือเกศาด้วยภักดี
แล้วว่าน้องนี้จะจำไกล ด้วยคำเทพไทเรืองศรี
จะกินนํ้าตาสิบสี่ปี กว่าภูมีจะคืนพระนคร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังจึ่งมีสุนทร เจ้าอย่าทุกข์ร้อนอาลัย
อันเกิดมาในภพสงสาร จะประมาณแต่สุขนั้นไม่ได้
จำเป็นตัวพี่จะเดินไพร ใช่จะตายจากไปเมื่อไรมี
ว่าแล้วประณตบทบงสุ์ องค์พระมารดาทั้งสามศรี
ขอเชิญสมเด็จพระชนนี คืนเข้าบุรีภิรมยา ฯ
๏ เมื่อนั้น สามพระชนนีเสน่หา
ฟังรสพจนารถพระรามา ต่างแสนโศกาอาลัย
จึ่งสวมสอดกอดสามพระลูกรัก ชลนานองพักตร์สะอื้นไห้
อนิจจาต้องมาเดินไพร เพราะจะไปสังหารอาธรรม์
จะได้ยากลำบากสิบสี่ปี ไม่มีสิ่งสุขเกษมสันต์
แม่จะแสนโศกาจาบัลย์ นับวันกว่าเจ้าจะกลับมา
ตรัสแล้วจึ่งมีสุนทร ดูกรสีดาเสน่หา
แม่จะไปตามองค์พระภัสดา ที่ในแนวป่าพนาลัย
จะแสนทุกข์แสนยากลำบากนัก ลูกรักจะเดินที่ไหนได้
เจ้าเป็นยอดอนงค์นางใน อย่าไปจงอยู่ด้วยมารดร
แม่นี้จะได้เห็นพักตร์ ต่างพระหริรักษ์ทรงศร
จะคลายทุกข์ค่อยสุขสถาวร กว่าพระสี่กรจะกลับมา ฯ
๏ เมื่อนั้น นางสีดาเยาวยอดเสน่หา
ฟังสามสมเด็จพระมารดา กัลยาสนองพระวาที
ซึ่งทรงพระเมตตาการุญ พระคุณควรไว้เหนือเกศี
ใช่ว่าจะขัดพระเสาวนีย์ แต่ลูกนี้เป็นบาทบริจา
ร่วมสุขร่วมทุกข์ร่วมชีวิต กับพระจักรกฤษณ์นาถา
ถึงทุกข์ยากลำบากกายา ตามแต่เวราไม่อาวรณ์ ฯ
๏ เมื่อนั้น สามพระมารดาดวงสมร
ฟังพระสุณิสาบังอร ต่างองค์สะท้อนถอนใจ
โอ้อนิจจาสีดาเอ๋ย ทรามเชยผู้ยอดพิสมัย
เจ้าจะตามพระภัสดาไป ไม่อาลัยแก่ชีพชีวัน
ควรแล้วที่เป็นพระมเหสี พระจักรีธิราชรังสรรค์
จงจำเริญสุขทุกนิรันดร์ โรคันอันตรายอย่าบีฑา
ตรัสแล้วอำนวยอวยพร แก่พระสี่กรโอรสา
กับองค์พระลักษมณ์อนุชา จงทรงศักดาวราฤทธิ์
จะล้างอริราชไพรี อย่าให้มีผู้รอต่อติด
ปราบไปทั่วทั้งทศทิศ จงประสิทธิ์ดั่งไวกูณฐ์มา
แปดกษัตริย์ถ้อยลาสั่งกัน รำพันเศร้าโทมนัสสา
ประทับแรมอยู่ในศาลา นับได้สิบห้าราตรี ฯ
๏ เมื่อนั้น พระมหาดาบสทั้งสี่
ตระหนักว่าพระลักษมณ์พระจักรี จะไปล้างอสุรีพวกพาล
พระพรตพระสัตรุดอนุชา จะคืนไปรักษาราชฐาน
ยินดีดั่งแรกสำเร็จฌาน องค์พระอาจารย์ก็อวยชัย
จงจำเริญศักดาวราฤทธิ์ ปัจจามิตรอย่ารอต่อได้
ล้างเหล่าอาธรรม์ให้บรรลัย อันตรายสิ่งใดอย่าบีฑา
ว่าแล้วพระอาจารย์ทั้งสี่องค์ ลาพระหริวงศ์นาถา
เหาะขึ้นยังพื้นเมฆา ไปสู่ศาลาด้วยฤทธี ฯ
๏ เมื่อนั้น พระพรตพระสัตรุดเรืองศรี
เชิญฉลองพระบาทพระจักรี ใส่พานมณีชัชวาล
แล้วลาเพศจากชีป่า พอสุริยาเรืองแรงแสงฉาน
พาสามมารดานงคราญ มายังสถานโยธี ฯ
๏ ครั้นถึงจึ่งเชิญฉลองบาท พระเชษฐาธิราชเรืองศรี
ขึ้นยังรถแก้วรูจี ให้คลายคลี่พหลโยธา ฯ
๏ รถเอยรถเนาวรัตน์ พระพี่น้องสองกษัตริย์นั้นไปหน้า
อันรถสามสมเด็จพระมารดา งามดั่งมหาเวไชยันต์
ถัดมารถราชสุริย์วงศ์ รถฝูงอนงค์สาวสรรค์
ล้วนเทียมสินธพชาญฉกรรจ์ สารถียืนยันขับทะยาน
ประดับด้วยอภิรุมชุมสาย ธงชัยธงชายธงฉาน
ปี่กลองกึกก้องดงดาน หมู่พรานนำหน้าพลากร
เสียงรถเสียงทศโยธี สนั่นมี่ถํ้าธารสิงขร
ผงคลีชอุ่มอัมพร บทจรไปตามมรคา ฯ
๏ ข้ามธารผ่านทุ่งวุ้งเขา ตามลำเนาเนินทรายชายป่า
ให้คะนึงถึงองค์พระจักรา ชลนาคลอพักตร์แล้วถอนใจ
โอ้ว่าสมเด็จพระจักรี ป่านนี้พระองค์จะเป็นไฉน
จะพากันสัญจรนอนไพร หรือจะอยู่ที่ในศาลา
น้องหมายว่าเป็นเกือกทอง รองบาทบรมเชษฐา
น้อยใจด้วยไทเทวา จำให้จากบาทาสิบสี่ปี
เสียแรงที่เกิดร่วมวงศ์ พระนารายณ์ฤทธิรงค์เรืองศรี
มิได้โดยเสด็จจรลี ไปล้างเหล่าอสุรีพวกพาล
สองกษัตริย์ฟูมฟายชลเนตร แสนเทวษเพียงสิ้นสังขาร
ร้อนแรมมาในดงดาน ประมาณได้สิบห้าคืนวัน ฯ
๏ ครั้นถึงปลายแดนอยุธยา จึ่งหยุดโยธาทัพขันธ์
สองกษัตริย์ย่างเยื้องจรจรัล ขึ้นสุวรรณพลับพลารูจี ฯ
๏ แล้วมีมธุรสพจนารถ สั่งมหาอำมาตย์ทั้งสี่
จงตั้งเป็นราชธานี ลงที่ต้นทางพนาดร ฯ
๏ บัดนั้น ทั้งสี่เสนาชาญสมร
รับสั่งน้องพระสี่กร แล้วรีบบทจรออกไป ฯ
๏ จึ่งกะเกณฑ์กันบันดาล ตั้งปราการเรือนหลวงน้อยใหญ่
ทั้งทิมชาววังตำรวจใน ก็ได้ตามราชวาที
แล้วให้สมญาโดยนาม ชื่อประจันตคามบุรีศรี
แสนสนุกดั่งมหาธานี เป็นที่ผู้คนไปมา ฯ
๏ เมื่อนั้น พระพรตสุริย์วงศ์นาถา
ครั้นเสร็จซึ่งการพารา ผ่านฟ้ามีราชวาที
สั่งพระสัตรุดฤทธิรอน ให้เชิญพระมารดรทั้งสามศรี
ไปยังอยุธยาธานี กับมหามนตรีสุมันตัน
อีกทั้งฉลองพระบาท พระตรีภูวนาถรังสรรค์
ไว้ในปราสาทแก้วแพรวพรรณ เป็นมหาจรรโลงอยุธยา
สั่งแล้วน้อมเศียรอัญชุลี พระชนนีธิราชนาถา
อันตัวลูกนี้จะขอลา อยู่ท่าสมเด็จพระสี่กร ฯ
๏ เมื่อนั้น พระสัตรุดฤทธิรงค์ทรงศร
ครั้นรุ่งแสงสีรวีวร ชุลีกรเชิญสามพระชนนี
มาขึ้นพิชัยรถทรง พร้อมหมู่อนงค์สาวศรี
ให้เลิกพหลโยธี คืนเข้าบุรีอยุธยา ฯ
๏ มาจะกล่าวบทไป ถึงพิราพขุนมารหาญกล้า
อยู่เชิงอัศกรรณบรรพตา มีอานุภาพเป็นพ้นนัก
เมื่อจะแผลงฤทธิ์อำนาจ หวาดไหวดินฟ้าอาณาจักร
นักสิทธ์วิทยาสุรารักษ์ กลัวเดชขุนยักษ์ทั้งธาตรี
พระอิศวรเอากำลังสมุทรไท ทั้งพระเพลิงแบ่งให้ยักษี
แล้วประทานบริเวณพนาลี อสุรีสร้างสระอุทยาน
ต่อสิงสัตว์ล่วงลัดเข้าในถิ่น จึ่งให้จับกินเป็นอาหาร
นอกนั้นไม่ทำสาธารณ์ ขุนมารกลัวเจ้าภพไตร
ได้ต้นชมพู่พะวาทอง เป็นของต้องอัธยาศัย
แบกด้วยกำลังว่องไว ตรงไปยังสวนมาลี ฯ
๏ ครั้นถึงจึ่งเรียกกุมภัณฑ์ บรรดาซึ่งเฝ้าสวนศรี
กูได้ต้นไม้ประหลาดดี ผลนั้นมีรสโอชา
ชื่อว่าชมพู่พะวาทอง เป็นของวิเศษหนักหนา
ตัวกูอุตส่าห์เอามา หวังว่าจะปลูกลงไว้
จะได้เป็นภักษ์ผลพืชพันธุ์ จงช่วยกันขุดหลุมให้กว้างใหญ่
ที่ริมขอบสระชลาลัย อย่าช้าแต่ในบัดเดี๋ยวนี้ ฯ
๏ บัดนั้น จึ่งหมู่อสุรศักดิ์ยักษี
เห็นต้นพฤกษางามดี ต่างดูอึงมี่ด้วยปรีดา
ลางมารก็ว่าไม่รู้จัก ประหลาดนักกว่าไม้ที่ในป่า
ชมแล้วก็ชวนกันออกมา อสุราขุดหลุมวุ่นไป ฯ
๏ เมื่อนั้น พิราพผู้เป็นนายใหญ่
เห็นหลุมสำเร็จดั่งใจ ก็ปลูกต้นไม้ลงทันที ฯ
๏ ครั้นแล้วสำเร็จเสร็จการ จึ่งบรรหารสั่งหมู่ยักษี
เอ็งจงไปตักเอาวารี มารดที่ชมพู่พะวา ฯ
๏ บัดนั้น ฝ่ายหมู่อสุรศักดิ์ยักษา
ฉวยครุแครงวิ่งเป็นโกลา ตักน้ำมารดแข่งกัน ฯ
๏ เมื่อนั้น พิราพฤทธิแรงแข็งขัน
เสร็จแล้วจึ่งสั่งกุมภัณฑ์ เอ็งหมั่นรดน้ำพรวนดิน
แม้นว่าต้นไม้ของกูตาย จะฆ่าให้วอดวายหมดสิ้น
ถ้าสิงสัตว์ล่วงลัดเข้ามากิน ในที่ถิ่นฐานจงล้อมไว้
ทั้งมนุษย์นักสิทธ์วิทยา ใครมาอย่าให้ออกไปได้
เจ็ดวันจะมาชมต้นไม้ ให้เป็นผาสุกสำราญ ฯ
๏ สั่งแล้วสำแดงแผลงฤทธิ์ อากาศมืดมิดสุริย์ฉาน
เหาะระเห็จจากสวนอุทยาน ตรงไปวิมานเทวัญ ฯ
๏ ครั้นถึงซึ่งดาวดึงสา ขุนมารปรีดาเกษมสันต์
ลดเลี้ยวเที่ยวไปทุกชั้น ไล่รุกบุกบันเทวา
ฉวยชุดอัปสรสุราลัย หมายใจจะร่วมเสน่หา
สัพยอกฝูงเทพธิดา เลี้ยวไล่ไขว่คว้าด้วยยินดี ฯ
๏ เมื่อนั้น เทวัญนางฟ้าในราศี
ตกใจเพียงสิ้นชีวี ตัวสั่นร้องมี่วุ่นไป
บ้างอุ้มบ้างฉุดกันวิ่ง บ้างล้มนอนกลิ้งไม่ลุกได้
ฝูงนางอัปสรสุราลัย ตกใจวิ่งปะทะปะกัน ฯ
๏ เมื่อนั้น พิราพฤทธิแรงแข็งขัน
เห็นเครื่องประดับเทวัญ พรายพรรณล้วนแล้วแก้วมณี
ยิ่งพิศยิ่งเพ่งเล็งไป ยิ่งติดต้องใจยักษี
ไล่ลัดสกัดทันที อสุรีชิงแก้วเทวา ฯ
๏ ครั้นได้สมดั่งความคิด มีจิตแสนโสมนัสสา
เหาะทะยานผ่านจากเมืองฟ้า ตรงมาที่อยู่กุมภัณฑ์ ฯ
๏ เมื่อนั้น ฝ่ายพระหริรักษ์รังสรรค์
สำรวมจิตตามกิจนักธรรม์ โดยอันเมตตาสถาวร
กับสองสุริย์วงศ์ทรงสวัสดิ์ อยู่ยังสัตกูฏสิงขร
ให้คะนึงถึงองค์พระบิดร เร่าร้อนฤทัยรันทด
มิได้จำเริญภาวนา โดยเพศสิทธาดาบส
ให้คลุ้มคลั่งดั่งหนึ่งจะเสียพรต จึ่งมีพจนารถวาที
แก่นางสีดาแลพระลักษมณ์ ดูกรน้องรักทั้งสองศรี
เราจะอยู่สัตกูฏคีรี เห็นพระชนนีจะเวียนมา
พี่คิดจะไปให้พ้น อย่าให้คนรู้แห่งตำแหน่งหา
จะได้จำเริญผลภาวนา ระงับวิญญาณ์บูชาไฟ ฯ
๏ เมื่อนั้น นางสีดาเยาวยอดพิสมัย
ทั้งองค์พระลักษมณ์ผู้ร่วมใจ ได้ฟังพระราชบัญชา
น้อมเศียรกราบลงแทบบาท ทูลพระภูวนาถนาถา
สุดแต่สบายพระวิญญาณ์ ตัวข้าจะตามเสด็จจร ฯ
๏ เมื่อนั้น องค์พระอวตารชาญสมร
ได้ฟังวาจาอันสุนทร สโมสรชื่นชมยินดี
จึ่งชวนพระลักษมณ์นุชนาถ กับองค์อัครราชมเหสี
ออกจากอรัญกุฎี จรลีไปตามมรรคา ฯ
๏ ครั้นถึงคณะพระนักธรรม์ พร้อมกันอยู่ที่เนินผา
ก็พาพระลักษมณ์นางสีดา เข้าไปวันทาพระมุนี ฯ
๏ แล้วมีมธุรสบรรหาร พระอาจารย์ค่อยอยู่เกษมศรี
ตัวข้าไม่สบายอินทรีย์ บัดนี้จะลาพระองค์ไป ฯ
๏ เมื่อนั้น พระมหาดาบสน้อยใหญ่
ฟังพระหริวงศ์ทรงชัย ให้อาลัยด้วยความเมตตา
มิอาจจะทัดขัดขวาง ต่างองค์เศร้าโทมนัสสา
สุดคิดสุดที่จะเจรจา พระสิทธาอำนวยอวยพร
อันศัตรูหมู่ราชไพรี ให้พ่ายแพ้ฤทธีด้วยแสงศร
พระองค์จงไปสถาวร อย่ามีทุกข์ร้อนสิ่งใด ฯ
๏ เมื่อนั้น พระจักรีผู้มีอัชฌาสัย
ทั้งพระลักษมณ์นางสีดาทรามวัย ประนมไหว้รับพรพระนักพรต
สามกษัตริย์ยินดีเสมอกัน พักตร์ผ่องเพียงจันทร์ทรงกลด
ออกจากสัตกูฏบรรพต บทจรมาตามมรรคา ฯ
๏ เดินทางหว่างแถวแนวพนม พระชี้ชมฝูงสัตว์ในป่า
คณาลิงวิ่งไล่กันไปมา มหิงสาตามคู่พัลวัน
ฝูงกวางย่างเยื้องเล็มระบัด สิงห์ขนัดเต้นโลดผกผัน
ช้างสารหลับตาเรียกมัน เสือโคร่งยืนยันคำรามรณ
ไกรสรดำเนินองอาจ จามรีลีลาศถนอมขน
คชสีห์เคล้าคู่อลวน หมีเดินบ่นงึมพึมมา
ฝูงโคไล่เลี้ยวคะนองสัตว์ แรดกัดกินระนามหนามหนา
นางชะนีห้อยโหนโยนกายา ตามกิ่งพฤกษาหากัน
จักจั่นเรไรรี่เรื่อย แจ้วเจื้อยเสนาะเสียงสนั่น
ชมพลางเสด็จจรจรัล ข้ามเนินบรรพตคีรี ฯ
๏ แลเห็นศาลาพระอาจารย์ ริมธารแทบเชิงคีรีศรี
พากันย่างเยื้องจรลี เข้าไปสู่ที่พระนักพรต ฯ
๏ จึ่งเห็นพระมหาสิทธา กับนางภรรยาเป็นดาบส
วันทาแล้วกล่าวมธุรส พระทรงยศนี้นามกรใด
อันตระกูลสุริย์วงศ์พงศ์พันธุ์ เขตขัณฑ์บ้านเมืองอยู่ไหน
แต่ตั้งสร้างพรตอดใจ นับได้สักกี่ปีมา ฯ
๏ เมื่อนั้น มหาดาบสพรตกล้า
เห็นสามสุริย์วงศ์กษัตรา ดวงพักตร์ลักขณาละกลกัน
สองเจ้างามจับดวงเนตร ดั่งเทเวศร์ลงมาจากสวรรค์
โฉมนางทรงลักษณ์วิไลวรรณ ดั่งพระจันทร์ผ่องแผ้วเมฆา
จึ่งตอบมธุรสอันสุนทร ดูกรหลานรักเสน่หา
เราสองนี้เป็นกษัตรา ครองกรุงปัญจาธานี
ทรงนามชื่อว่าท้าวสุทัศน์ นางกษัตริย์นี้เป็นมเหสี
ชื่อว่าศุกไขเทวี ไม่มีบุตรีโอรส
สละสมบัติพัสถาน มาจำเริญฌานเป็นดาบส
อยู่ในหิมวันต์บรรพต กำหนดหมื่นปีล่วงไป
อันเจ้าซึ่งมาทั้งสององค์ นามกรสุริย์วงศ์เป็นไฉน
เหตุใดไม่อยู่เวียงชัย บวชเป็นชีไพรเที่ยวมา ฯ
๏ เมื่อนั้น พระตรีภพลบโลกนาถา
ฟังรสพจนารถพระสิทธา ผ่านฟ้าจึ่งตอบวาที
ตัวหลานนี้ชื่อว่าราเมศ นั่นสีดาอัคเรศมเหสี
นี่คืออนุชาร่วมชีวี มีนามพระลักษมณ์กุมาร
หน่อท้าวทศรถสุริย์วงศ์ ดำรงอยุธยาราชฐาน
นางไกยเกษีนงคราญ เยาวมาลย์ขอสัตย์พระบิดา
ให้ข้านี้บวชเป็นดาบส สิบสี่ปีสร้างพรตอยู่ในป่า
ครบแล้วจะคืนเข้าพารา ครอบครองไพร่ฟ้าประชาชี ฯ
๏ เมื่อนั้น องค์ท้าวสุทัศน์ฤๅษี
ฟังพระหริรักษ์จักรี ยิ่งมีเมตตาอาลัย
เจ้าจงอยู่ด้วยอัยกา พิธีภาวนาจะบอกให้
อย่าเที่ยวสัญจรนอนไพร ไปให้ลำบากอินทรีย์ ฯ
๏ เมื่อนั้น พระอวตารทรงสวัสดิ์รัศมี
ได้ฟังดั่งทิพวารี ชุลีกรสนองวาจา
ซึ่งพระองค์เมตตาการุญ พระคุณล้นเกล้าเกศา
แต่เห็นยังใกล้พารา คนจะตามมาพบพาน
จะเที่ยวหาที่ปรนนิบัติ ให้สงัดวิเวกรโหฐาน
จะได้ตั้งใจจำเริญฌาน พระอาจารย์ค่อยอยู่จะลาไป ฯ
๏ เมื่อนั้น พระมหาดาบสผู้ใหญ่
ฟังราชบัญชายิ่งอาลัย จนใจสุดที่จะพาที
แต่นิ่งนึกตรึกคิดอยู่เป็นครู่ ก็รู้ว่านารายณ์เรืองศรี
อวตารมาผลาญอสุรี ยินดีดั่งได้โสฬส
จึ่งอ่านเวทอำนวยอวยพร จงเรืองฤทธิรอนดั่งเพลิงกรด
อันปัจจามิตรที่คิดคด ให้ม้วยหมดด้วยศรพระจักรี ฯ
๏ เมื่อนั้น นางศุกไขดาบสินีศรี
พิศโฉมสีดาเทวี เป็นที่เพลิดเพลินจำเริญใจ
แสนรักแสนสุดเสน่หา เอาสุวรรณมาลายื่นให้
ลูบหน้าลูบหลังแล้วอวยชัย แม่ไปเป็นสุขสถาวร ฯ
๏ เมื่อนั้น พระรามสุริย์วงศ์ทรงศร
กับพระอนุชาฤทธิรอน บังอรอัคเรศเทวี
ต่างองค์ต่างมัสการลา สองพระมหาฤๅษี
ออกจากอารัญกุฎี จรลีตามทางพนาลัย ฯ
๏ มาถึงแม่นํ้าอมฤก สายชลเชี่ยวลึกกว้างใหญ่
มัจฉาเกลื่อนกลาดดาษไป เลี้ยวไล่ผุดพ่นชลธาร
เงือกพรายสยายผมตากลอก เหราฝ่าระลอกกระฉอกฉาน
ย่อมล้วนหยาบช้าสามานย์ กันดารที่จะข้ามคงคา
สามกษัตริย์ก็ชวนกันหยุดพัก สำนักต้นไทรใบหนา
ร่มชิดมิดแสงสุริยา พระพายพัดมารวยริน
พาละอองบุปผชาติเกสร ขจายจรหอมฟุ้งจรุงกลิ่น
โรยร่วงลงในแผ่นดิน พระทรงศิลป์สำราญอินทรีย์ ฯ
๏ มาจะกล่าวบทไป ถึงพระไทรเทเวศร์เรืองศรี
สถิตในวิมานรัตน์รูจี เป็นที่สำราญกายา
แจ้งว่านารายณ์ไวกูณฐ์ จะไปปราบประยูรยักษา
ไม่มีพ่วงแพนาวา จะข้ามมหาชลธาร
จำจะช่วยองค์พระทรงสังข์ ให้ข้ามถึงฝั่งไพศาล
คิดแล้วออกจากวิมาน เหาะทะยานมาด้วยกำลังฤทธิ์ ฯ
๏ ยืนอยู่ยังริมนัที ที่ใกล้พระบรมจักรกฤษณ์
ยอกรเหนือศิโรโมลิศ ก็นิมิตนาวาทันใด ฯ
๏ เสร็จแล้วก็ไสลอยล่อง ตามท้องคงคาชลาไหล
วนเข้าอยู่ตรงต้นไทร ด้วยฤทธิไกรเทวา ฯ
๏ เมื่อนั้น พระพิษณุรักษ์นาถา
แลเห็นเรือน้อยลอยมา หยุดอยู่ที่ท่าวารี
มีความชื่นชมโสมนัส ดั่งได้สมบัติโกสีย์
ก็พาสองกษัตริย์จรลี เสด็จลงสู่ที่นาวา ฯ
๏ เดชะบุญญาวราฤทธิ์ ของพระจักรกฤษณ์นาถา
ทั้งเดชเทวัญอันศักดา พระพายพาพัดข้ามชลธาร
งามลํ้าดั่งหนึ่งสำเภาทอง ต้องคลื่นฝืนระลอกกระฉอกฉาน
เทวาโปรยทิพสุมามาลย์ หอมหวานเกลื่อนกลาดดาษไป
อันมัจฉาชาติทั้งหลาย แหวกว่ายห้อมล้อมมาไสว
ดั่งพวกพหลสกลไกร คับคั่งมาในคงคา ฯ
๏ ครั้นถึงฝั่งฟากสาคร องค์พระสี่กรนาถา
ก็พาสองกษัตริย์ลีลา ไปตามมรรคาพนาวัน ฯ
๏ พระรอนแรมมาหลายทิวาวาร ก็ถึงที่อุทยานสวนขวัญ
พฤกษาดาดาษเรียงรัน ไม่สำคัญว่าสวนอสุรี
สามกษัตริย์พากันลีลาศ งามดั่งเทวราชอัปสรศรี
เสด็จไปชมทิพมาลี ที่ลดาวัลย์ในชั้นฟ้า ฯ
๏ เที่ยวชมมิ่งไม้ในสวน หอมหวนทุกพรรณบุปผา
การะเกดแก้วแกมกรรณิการ์ กุหลาบสร้อยฟ้าอินทนิล
ชาตบุษย์พิกุลแกมประยงค์ มะลิลามหาหงส์ส่งกลิ่น
สารภีร่วงรสรวยริน กระถินนางแย้มมะลิวัลย์
สาวหยุดพุทธชาดจำปี มะลุลีสุกรมนมสวรรค์
ชมพู่พะวาทองอินจัน ผลนั้นเป็นพวงแกว่งไกว
ดกดาษทุกกิ่งสาขา ห้อยย้อยระย้าอยู่ไสว
พระเด็ดดวงพวงผลที่ต้องใจ ยื่นให้นางสีดาบังอร ฯ
๏ สามกษัตริย์เสด็จประพาส สำราญราชฤทัยสโมสร
จนชายบ่ายแสงทินกร คลายร้อนระงับอินทรีย์ ฯ
๏ บัดนั้น หมู่มารซึ่งเฝ้าสวนศรี
เห็นสองมนุษย์กับนารี เข้ามาในที่อุทยาน
เที่ยวเก็บพฤษาผลาผล หักก่นดอกใบกิ่งก้าน
แม้นพิราพมาเห็นมิเป็นการ จะสังหารเราม้วยมรณา
จะนิ่งอยู่ฉะนี้ก็มิได้ จะจับไว้ให้พ้นโทษา
ว่าแล้วก็กรูกันเข้ามา ด้วยกำลังโกรธากุมภัณฑ์ ฯ
๏ ครั้นถึงจึ่งร้องตวาด เหวยใครองอาจโมหันธ์
มาทำข่มเหงไม่เกรงกัน หักพรรณพฤกษาของขุนมาร
ผู้ชื่อพิราพสิทธิศักดิ์ สุรารักษ์กลัวฤทธิ์ทุกทิศศาล
เราจะจับตัวไว้ให้พระกาล กินเป็นอาหารบัดนี้ ฯ
๏ เมื่อนั้น พระจักรรัตน์แก้วเรืองศรี
ได้ฟังอสุราพาที จึ่งมีพระราชบัญชา
ตัวเราทั้งสามเป็นดาบส เที่ยวจำเริญพรตกลางป่า
เห็นพฤกษาชาติสะอาดตา ไม่รู้ว่าเป็นสวนอสุรี
ผลไม้หล่นกลาดดาษดิน ก็เก็บกินโดยเพศฤๅษี
เอ็งอย่าอหังการ์พาที ชีวีจะม้วยบรรลัย ฯ
๏ บัดนั้น จึ่งหมู่กุมภัณฑ์น้อยใหญ่
ได้ฟังขัดแค้นแน่นใจ โกรธาดั่งไฟประลัยกัลป์
ขบเขี้ยวเคี้ยวกรามร้องตวาด กระทืบบาทเพียงแผ่นดินลั่น
วิ่งผลุนหมุนมากว่าหมื่นพัน กลุ้มกันจะเข้าราวี ฯ
๏ เมื่อนั้น พระลักษมณ์สุริย์วงศ์เรืองศรี
แลเห็นพวกพาลอสุรี ทำทีฮึกฮักเข้ามา
พระหัตถ์กวัดแกว่งศรทรง อาจองดั่งพระกาลหาญกล้า
เสด็จจากร่มรุกขฉายา ออกไล่เข่นฆ่าหมู่มาร ฯ
๏ บัดนั้น ฝ่ายพวกอสุราใจหาญ
เห็นมนุษย์ออกมารอนราญ ต่างตนก็ทะยานเข้าชิงชัย ฯ
๏ ยิงด้วยหน้าไม้ปืนยา บ้างเงื้อง่าอาวุธน้อยใหญ่
บ้างคว้าหินผาทิ้งไป โห่สนั่นหวั่นไหวพนาวัน ฯ
๏ เมื่อนั้น พระลักษมณ์สุริย์วงศ์รังสรรค์
รับรองป้องปัดกุมภัณฑ์ ยืนยันต่อสู้อสุรา
ผู้เดียวหักโหมโจมจับ กลอกกลับกลางหมู่ยักษา
ตีด้วยคันศรอันศักดา อสุราแตกตายกระจายไป ฯ
๏ บัดนั้น ฝ่ายหมู่กุมภัณฑ์น้อยใหญ่
ที่เหลือตายพ่ายหนีไม่ชิงชัย ซุกซนด้นไพรไม่สมประดี ฯ
๏ เมื่อนั้น พระหริวงศ์องค์นารายณ์เรืองศรี
เห็นพระอนุชาราวี อสุรีตายกลาดดาษดา
จึ่งยอกรลูบพระปฤษฎางค์ ยิ้มพลางชมฤทธิ์กนิษฐา
มิเสียทีเป็นวงศ์อิศรา ใต้ฟ้าไม่มีใครเทียมทัน
ตรัสแล้วชวนสีดายุพาพักตร์ กับองค์พระลักษมณ์รังสรรค์
ออกจากอุทยานกุมภัณฑ์ พากันไปตามมรรคา ฯ
๏ ข้ามธารผ่านแถวแนวพนม เห็นร่มรังใหญ่ใบหนา
ดอกดวงห้อยย้อยตระการตา ดั่งปาริชาติในเมืองอินทร์
จึ่งหยุดประทับระงับร้อน พระพายพาเกสรขจรกลิ่น
ภุมราร่อนร้องโบยบิน พระทรงศิลป์เป็นสุขสำราญ ฯ
๏ เมื่อนั้น พิราพฤทธิไกรใจหาญ
เจ็ดวันจะไปอุทยาน ขุนมารชำระกายา
เอาแก้วประดับอุดมเดช ซึ่งเทเวศร์นับถือถ้วนหน้า
สอดสวมอินทรีย์อสุรา จับหอกเงื้อง่าแล้วรีบจร ฯ
๏ ข้ามละหานผ่านเนินบรรพต เลี้ยวลดตามเชิงสิงขร
เห็นกระทิงมหิงสกุญชร สโมสรชื่นชมยินดี
จึ่งค่อยด้อมมองแอบแฝง ลัดแลงซ่อนตัวยักษี
เงื้อหอกกลอกแกว่งด้วยฤทธี ไล่แทงมฤคีเป็นโกลา ฯ
๏ โคกระทิงสิงห์ขนัดที่พีมัน เลือกสรรเอาเป็นภักษา
ตับไตไส้พุงแลลูกตา อสุรากินเล่นสำราญใจ
เสร็จแล้วก็ชักเอาเครือเขา ผูกเท้าคชสารตัวใหญ่
คอนด้วยกำลังฤทธิไกร ตรงไปยังสวนอุทยาน ฯ
๏ ครั้นถึงจึ่งเห็นรุกขชาติ เป็นรอยหักฟาดกิ่งก้าน
บ้างล้มโค่นกล่นเกลื่อนสุธาธาร หมู่มารตายยับไม่สมประดี
ช้างสารที่คอนมานั้น กุมภัณฑ์ทุ่มทิ้งลงกับที่
กระทืบบาทตาแดงดั่งอัคคี เรียกหมู่ยักษีเป็นโกลา ฯ
๏ บัดนั้น อสุรีซึ่งหนีอยู่ในป่า
ได้ยินเสียงนายเรียกมา ก็วิ่งออกหาวุ่นไป ฯ
๏ เมื่อนั้น พิราพผู้เป็นนายใหญ่
ยิ่งเห็นไพร่พลสกลไกร บาดเจ็บเลือดไหลก็โกรธนัก
เหวยเหวยเป็นไฉนไอ้กุมภัณฑ์ ใครมาโรมรันหาญหัก
อหังการ์หยาบใหญ่ไม่เกรงพักตร์ ฮึกฮักทำได้ถึงเพียงนี้ ฯ
๏ บัดนั้น จึ่งหมู่อสุรศักดิ์ยักษี
กลัวนายจะซ้ำฆ่าตี อัญชุลีแล้วแจ้งกิจจา
มีมนุษย์ทั้งสองอาจอง กับอนงค์ทรงลักษณ์ดั่งเลขา
มาหักรานก้านกิ่งดวงผกา เที่ยวทำหยาบช้าสาธารณ์
บรรดาตัวข้าทั้งหลาย จะจับไว้ให้นายเป็นอาหาร
มนุษย์นั้นมีฤทธิ์ชัยชาญ เคี่ยวฆ่าหมู่มารบรรลัย
สุดคิดสุดกำลังจะต่อสู้ ไปแอบดูบนเนินเขาใหญ่
บัดนี้มันพากันเดินไป ตามในมรรคาพนาลี ฯ
๏ เมื่อนั้น พิราพสิทธิศักดิ์ยักษี
ได้ฟังกริ้วโกรธคืออัคคี อสุรีเข่นเขี้ยวเคี้ยวฟัน
เหม่เหม่มนุษย์อหังการ กูจะผลาญให้ม้วยอาสัญ
จับหอกกลอกแกว่งดั่งไฟกัลป์ กุมภัณฑ์ตามรอยบาทา ฯ
๏ เขม้นมองตามช่องพนาลัย จนใกล้รังใหญ่สาขา
เห็นองค์ทรงลักษณ์โสภา กับสองชีป่าพนาลี
มีมือถือศรทั้งสององค์ งามทรงดั่งหนึ่งโกสีย์
น่าที่มันจะมีฤทธี จะลอบล้างชีวีให้บรรลัย
คิดแล้วยอกรอภิวาทน์ พระจอมไกรลาสเขาใหญ่
หลับเนตรสำรวมจิตใจ ร่ายเวทฤทธิไกรกำบังกาย ฯ
๏ เดชะวิทยาอันเชี่ยวชาญ ก็บันดาลทั้งตัวแลเงาหาย
เข้าไปถึงมนุษย์สองชาย เพ่งพิศทั่วกายไม่วางตา ฯ
๏ เห็นสององค์ทรงลักษณ์วิไลวรรณ งามดั่งสุริยันในเวหา
พิศดูอัครราชกัลยา งามดั่งจันทราไม่ราคี
ยิ่งพิศยิ่งพิศวาสกลุ้ม รสรักรึงรุมดั่งเพลิงจี่
ซ่านซาบทั่วกายอินทรีย์ อสุรีรำพึงคะนึงคิด
อย่าเลยกูจะพานางไป ไว้ร่วมภิรมย์สมสนิท
เป็นคู่อิงแอบแนบชิด คิดแล้วร่ายวิทยามนต์ ฯ
๏ ครั้นจบพระเวทอันศักดา อสุราเป่าไปสามหน
มืดมัวปิดต้องสุริยน อนธการยิ่งกว่าราตรี
มีความชื่นชมโสมนัส ดั่งได้สมบัติโกสีย์
ก็เข้าไปใกล้นางเทวี อสุรีคว้าองค์เยาวมาลย์ ฯ
๏ เมื่อนั้น นางสีดาเยาวยอดสงสาร
ความกลัวดั่งตัวจะวายปราณ นงคราญเรียกหาพระสี่กร ฯ
๏ เมื่อนั้น พิราพขุนมารชาญสมร
โอบอุ้มอัครราชบังอร ก็รีบจรด้วยกำลังกุมภัณฑ์ ฯ
๏ เมื่อนั้น พระจักรรัตน์แก้วรังสรรค์
ได้ยินเสียงสีดาวิลาวัณย์ ทรงธรรม์คว้าหาอรไท
พบแต่พระลักษมณ์สุริย์วงศ์ จะพบองค์กัลยาก็หาไม่
พระยิ่งฉงนสนเท่ห์ใจ ภูวไนยจึ่งมีบัญชา
เหตุใดดินฟ้าอากาศ วิปลาสมืดมิดทุกทิศา
แว่วเสียงสำเนียงนางสีดา ร้องมาแล้วสูญหายไป ฯ
๏ เมื่อนั้น พระลักษมณ์ผู้มีอัชฌาสัย
ได้ฟังบรรหารพระภูวไนย บังคมไหว้สนองพระวาจา
เหตุนี้จะเป็นไอ้กุมภัณฑ์ นายมันซึ่งชื่อพิราพป่า
สำแดงแผลงฤทธิ์ติดตามมา ดินฟ้าจึ่งมืดไปดั่งนี้
พระองค์จงแผลงแสงศร ให้เป็นทินกรจำรัสศรี
จึ่งจะเห็นตัวอสุรี ภูมีจะได้รอนราญ ฯ
๏ เมื่อนั้น พระจักรีผู้ปรีชาหาญ
ได้ฟังพระอนุชาชัยชาญ ผ่านฟ้าทรงศรแผลงไป ฯ
๏ เปรี้ยงเปรี้ยงดั่งเสียงฟ้าฟาด โลกธาตุสะท้านสะเทือนไหว
โชติช่วงดั่งดวงอโณทัย แลไปก็เห็นกุมภัณฑ์
อุ้มองค์อัครราชเทวี พาหนีลัดป่าพนาสัณฑ์
สองกษัตริย์โกรธกริ้วดั่งไฟกัลป์ ไล่กระชั้นติดตามอสุรา ฯ
๏ พระลักษมณ์ก็หวดด้วยคันศร พระสี่กรโจมจับยักษา
ชิงองค์อัครราชชายา อสุราก็วางนางเทวี ฯ
๏ เมื่อนั้น พิราพสิทธิศักดิ์ยักษี
เจ็บปวดชอกช้ำทั้งอินทรีย์ โกรธดั่งอัคคีบรรลัยกาล
จึ่งร้องว่าเหวยสองมนุษย์ ฤทธิรุทรเป็นไฉนจึ่งอวดหาญ
เข้าสวนแล้วฆ่าหมู่มาร หักรานมิ่งไม้ไม่เกรงกัน
กูคือพญามัจจุราช ตามมาจะพิฆาตให้อาสัญ
วันนี้จะม้วยชีวัน ด้วยมือกุมภัณฑ์อันศักดา ฯ
๏ เมื่อนั้น พระหริรักษ์จักรแก้วนาถา
ได้ฟังอสูรพาลา ผ่านฟ้าจึ่งตอบวาที
เราเดินมากลางพนาเวศ ไม่แจ้งเหตุว่าสวนยักษี
หมู่มารกลุ้มกันมาราวี กูนี้จึ่งฆ่าให้สาใจ
เอ็งอย่าฮึกฮักอวดหาญ อหังการเจรจาหยาบใหญ่
จะสู้กูผู้มีฤทธิไกร ที่ไหนจะรอดชีวัน ฯ
๏ เมื่อนั้น พิราพฤทธิแรงแข็งขัน
ได้ฟังขบเขี้ยวเคี้ยวฟัน กุมภัณฑ์กระทืบบาทา
ร้องว่าเหวยเหวยมนุษย์น้อย กล่าวถ้อยเย่อหยิ่งให้เกินหน้า
ไม่รู้ตัวว่าจะมรณา กลับมาอ้างอวดฤทธิไกร
สาอะไรกับเอ็งสองคน หรือจะทนฝีมือกูได้
ว่าพลางกวัดแกว่งหอกชัย โลดโผนโจนไล่ราวี ฯ
๏ เมื่อนั้น พระหริรักษ์เรืองศรี
รับรองป้องกันประจัญตี ภูมีโจมจับอสุรา
กรซ้ายชิงหอกขุนมาร พระลักษมณ์รอนราญยักษา
กลอกกลับสัประยุทธ์ไปมา ยักย้ายหลายท่าติดพัน ฯ
๏ เมื่อนั้น พิราพฤทธิแรงแข็งขัน
ประจัญบานรานรุกบุกบัน ฉวยคว้าด้วยคันธนูชัย
กระชากฉุดให้หลุดจากหัตถ์ ต่างปัดต่างถอยต่างไล่
ต่างรับต่างตีวุ่นไป ด้วยฤทธิไกรมหิมา ฯ
๏ เมื่อนั้น พระตรีภพลบโลกนาถา
โจมจ้วงทะลวงจับอสุรา บาทาเหยียบเข่ายืนยัน
อสุรีจับเอวแล้วเงื้อหอก กลับกลอกรวดเร็วดั่งจักรผัน
พระโจนขึ้นเหยียบบ่ากุมภัณฑ์ พระหัตถ์นั้นเงื้อศิลป์จะราวี
หันเวียนเปลี่ยนท่าสับสน ต่างตนไม่ท้อถอยหนี
พระลักษมณ์รุกโรมโจมตี อสุรีไม่ทานฤทธา ฯ
๏ เมื่อนั้น พิราพฤทธิไกรใจกล้า
เจ็บปวดรวดเร้าทั้งกายา โกรธาไม่คิดชีวัน
มือหนึ่งก็ง้างเอาคีรี สำแดงฤทธีแข็งขัน
ทุ่มทิ้งด้วยกำลังกุมภัณฑ์ ประกายนั้นเป็นแสงไฟพราย ฯ
๏ เมื่อนั้น พระตรีภพลบโลกทั้งหลาย
จับศรพรหมาสตร์เยื้องกราย น้าวหน่วงพาดสายแล้วแผลงไป ฯ
๏ เสียงสนั่นลั่นทั่วจักรวาล พระสุเมรุสะท้านสะเทือนไหว
ต้องพิราพขุนมารชาญชัย บรรลัยสุดสิ้นชีวี ฯ
๏ เมื่อนั้น ฝ่ายฝูงเทวาทุกราศี
เห็นพระหริรักษ์จักรี สังหารอสุรีวายปราณ
ต่างองค์ต่างเยี่ยมวิมานมาศ เทวราชตบหัตถ์ฉัดฉาน
ทั้งเทพธิดายุพาพาล สาธุการแซ่ซ้องอวยชัย
บ้างโปรยทิพบุปผามาลาสวรรค์ สุคันธาทิพรสลงมาให้
เกลื่อนกลาดกลิ่นกลั้วขจรใจ อื้ออึงคะนึงไปทุกชั้นฟ้า ฯ
๏ เมื่อนั้น พระจักรรัตน์แก้วนาถา
ครั้นเสร็จสังหารอสุรา เทวาอำนวยอวยพร
โปรยทิพบุปผามาลัย ตลบไปด้วยกลิ่นเกสร
เกลื่อนกลาดดาษพื้นดินดอน พระสี่กรเก็บให้นางสีดา
สามกษัตริย์เชยชมดอกไม้มาศ งามประหลาดทุกพรรณบุปผา
ชมพลางทางเสด็จลีลา ไปตามมรรคาพนาลี ฯ
๏ เดินทางมาหว่างบรรพต เลี้ยวลดชมหมู่ปักษี
แขกเต้าบินเคล้าโนรี ระวังไพรร้องมี่ระวังดง
กระไนไก่แก้วสาลิกา หงส์ทองเรียกหาคณาหงส์
มยุรารำเคล้าเวียนวง กระเวนหลงคอยคู่คณานาง
บ้าระบุ่นขุนแผนแผ่นเคล้า แขกเต้ากระเต็นเล่นหาง
โพระดกอีลุ้มตลอนฟาง กางเขนพูดจ้อคลอกัน
ขาบคุ่มเขาไฟไก่ฟ้า จากพรากโกญจากระทาขัน
กระเวนแอ่นลมอังชัน ดอกบัวเบญจวรรณรังนาน
กระเหว่าวายุภักษ์สร้อยทอง การเวกเรื่อยร้องเสียงหวาน
ชมปักษาชาติในดงดาน ผ่านฟ้าพลางเสด็จจรลี ฯ
๏ มาจะกล่าวบทไป ถึงนางเสาวรีโฉมศรี
แต่ต้องสาปสมเด็จพระศุลี มาอยู่ที่สาลวันช้านาน
ผู้เดียวเปลี่ยวองค์เวทนา เก็บผลพฤกษาเป็นอาหาร
อาศัยเงื้อมเงาเวภาร ในถํ้าสุรกานต์อลงกรณ์
อันสัตว์จัตุบาททวิบาท ที่ร้ายกาจไม่กรายสายสมร
ครั้นรุ่งรังสีรวีวร บังอรดำเนินเดินมา ฯ
๏ เที่ยวเก็บบุปผามาลี อันมีแถบเชิงภูผา
เหลือบแลเห็นสามกษัตรา ทรงโฉมโสภาละกลกัน
องค์หนึ่งดั่งท้าวเทวราช เป็นจอมเมรุมาศเมืองสวรรค์
องค์หนึ่งงามคล้ายพระสุริยัน อันเสด็จเลื่อนลอยอัมพร
งามรูปงามสง่าทั้งสององค์ งามทรงมหาธนูศร
งามทั้งอัครราชบังอร ดั่งจันทรลอยฟ้าไม่ราคี
อรชรอ้อนแอ้นทั้งกาย ดูละม้ายคล้ายโฉมพระลักษมี
สามองค์เลิศลํ้าธาตรี เป็นที่เพลิดเพลินจำเริญใจ ฯ
๏ ครั้นกูจะออกไปทักถาม เห็นจะวู่วามหาควรไม่
คิดแล้วทำเมินเดินไป อรไทเที่ยวเก็บมาลา ฯ
๏ เมื่อนั้น พระตรีภูวไนยนาถา
พาสองสุริย์วงศ์กษัตรา เสด็จมาตามทางพนาลี
ข้ามธารผ่านเขาลำเนาทุ่ง เวิ้งวุ้งแนวเนินคีรีศรี
แลเห็นอนงค์นารี มีลักษณ์โสภาวิลาวัณย์
ให้ฉงนสนเท่ห์พระทัยนัก หรืออารักษ์เจ้าป่าพนาสัณฑ์
หรือยักขินีผีไพรใจฉกรรจ์ มันแกล้งทำมารยาพิราไน
คิดแล้วจึ่งมีบัญชา ถามว่าเจ้านี้เป็นไฉน
จึ่งมาอยู่ผู้เดียวในไพร นามกรชื่อไรนงคราญ ฯ
๏ เมื่อนั้น นางเสาวรียอดสงสาร
ได้ฟังพระบัญชาการ เยาวมาลย์เหลือบดูพระจักรี
พินิจพิศไปก็งวยงง นั่งลงประณตบทศรี
ตัวข้าชื่อว่าเสาวรี รองบาทเจ้าตรีโลกา
ผิดด้วยประมาทขาดเฝ้า พระปิ่นเกล้าลงโทษโทษา
สาปให้เพลิงไหม้อรัญวา ร้อนแรงแสงกล้าดั่งไฟกัลป์
ให้ข้านี้ทรมานกาย คอยท่าพระนารายณ์รังสรรค์
อวตารมาผลาญกุมภัณฑ์ ที่มันเป็นเสี้ยนโลกา
ข้าได้นำเสด็จพระสี่กร บทจรไปดับเพลิงป่า
จึ่งพ้นคำสาปพระอิศรา คืนไปเมืองฟ้าสุราลัย
ท่านนี้หน่อนามเผ่าพงศ์ กษัตริย์สุริย์วงศ์กรุงไหน
ทั้งสามจึ่งบวชเป็นชีไพร เที่ยวมาที่ในพนาลี ฯ
๏ เมื่อนั้น พระพิษณุรักษ์เรืองศรี
ได้ฟังจึงตอบวาที เรานี้คือนารายณ์อวตาร
หน่อท้าวทศรถเรืองเดช ปิ่นเกศอยุธยาราชฐาน
องค์พระลักษมีนงคราญ เยาวมาลย์มาเป็นสีดา
อันพญาอนันตภุชงค์ คือองค์พระลักษมณ์กนิษฐา
ตัวเราชื่อรามรามา จะไปเข่นฆ่าอสุรี
ให้สิ้นพาลในกาลกฤตยุค โลกาจึ่งจะสุขเกษมศรี
มาเถิดไปดับอัคคี เทวีจะได้พ้นทรมาน ฯ
๏ เมื่อนั้น นางเสาวรีเยาวยอดสงสาร
ได้ฟังพระบัญชาการ นงคราญแลเห็นเป็นสี่กร
น้อมเศียรกราบลงกับเบื้องบาท พระตรีภูวนาถทรงศร
ก็นำเสด็จภูธร บทจรไปตามมรรคา ฯ
๏ เมื่อนั้น พระตรีภพลบโลกนาถา
เดินพลางทางทอดทัศนา เห็นเพลิงแรงแสงกล้าดั่งไฟกัลป์
สำเนียงเพียงพายุลมกาฬ พัดเขาจักรวาลถล่มลั่น
อากาศมืดคลุ้มชอุ่มควัน พระหัตถ์นั้นก็ขึ้นธนูทรง
งามดั่งบรมพรหมเมศ อันเสด็จประเวศครรไลหงส์
จึ่งชักพลายวาตฤทธิรงค์ พระองค์พาดสายแล้วแผลงไป ฯ
๏ เสียงสนั้นครั่นครื้นโลกา มหาเมฆตกมาห่าใหญ่
เพลิงนั้นก็ดับทันใด ด้วยฤทธิไกรพระจักรี ฯ
๏ เมื่อนั้น นางเสาวรีโฉมศรี
ครั้นเห็นเพลิงดับก็ยินดี ชุลีกรกราบทูลพระจักรา
อันตัวข้านี้ได้พึ่งบาท พระตรีภูวนาถนาถา
จึ่งพ้นทนทุกข์เวทนา ขอลาสมเด็จพระสี่กร
พระองค์จะไปปราบกุมภัณฑ์ ให้มันแพ้ฤทธิ์ด้วยแสงศร
จงปรากฏพระยศขจายจร ดั่งพรข้าบาทบทมาลย์
ทูลแล้วถวายบังคมลา ทั้งพระลักษมณ์นางสีดายอดสงสาร
ก็เลื่อนลอยขึ้นบนคัคนานต์ ไปสถานไกรลาสคีรี ฯ
๏ เมื่อนั้น พระหริรักษ์จักรแก้วเรืองศรี
ครั้นเสร็จซึ่งดับอัคคี นางเสาวรีวิไลวรรณ
ทั้งสามกษัตริย์สุริย์วงศ์ ต่างองค์มีใจเกษมสันต์
ก็เสด็จย่างเยื้องจรจรัล ตามกันไปโดยพนาลี ฯ
๏ พระชมสุวรรณบรรพต มรกตแกมนิลสลับสี
โชติช่วงด้วยดวงมณี รัศมีแวววับจับตา
แสงรุ้งพุ่งจับมุกดาหาร แก้วประพาฬแลเลื่อมที่เงื้อมผา
เป็นหน่อแหลมแซมยอดดาษดา ต้องแสงสุริยาแพรวพราย
บ้างเป็นชะง่อนซ้อนซับ แสงสลับลดหลั่นชั้นฉาย
พู่ห้อยย้อยระย้าศีลาลาย ดั่งฉากช่างระบายอำไพ
มีเวิ้งวุ้งเชิงผาน่าชม พฤกษาร่มรื่นงามไสว
นํ้าพุดุดั้นดลอดไป ไหลมาแต่ยอดคีริน
อันดวงบุปผชาติทั้งหลาย บ้างคลี่คลายเกสรขจรกลิ่น
ภุมเรศร่อนเคล้าโบยบิน พระทรงศิลป์ชมพลางทางลีลา ฯ
๏ มาถึงอาศรมพระอาจารย์ จำเริญฌานอยู่เชิงภูผา
ที่นั้นสะอ้านสะอาดตา ก็เข้าไปวันทาพระนักพรต ฯ
๏ เมื่อนั้น องค์พระอรรคตดาบส
เห็นสามสุริย์วงศ์ทรงยศ ดั่งพระจันทร์ทรงกลดไม่ราคี
งามพักตร์ลักขณาวิลาวัณย์ ผิวพรรณอำไพเฉลิมศรี
ดั่งสุวรรณแกมแก้วมณี เป็นที่เพลิดเพลินจำเริญตา
จึ่งมีวาจาอันสุนทร ดูกรหลานรักเสน่หา
สุริย์วงศ์พงศ์พันธุ์กษัตรา นามกรพาราอยู่แห่งใด
จึ่งผนวชบวชเป็นโยคี ทั้งสามมานี้จะไปไหน
สู้แสนลำบากยากใจ ที่ในพนมพนาวัน ฯ
๏ เมื่อนั้น พระกฤษณุรักษ์รังสรรค์
ได้ฟังวาจาพระนักธรรม์ บังคมคัลแล้วตอบพจมาน
ตัวข้าทั้งสองนี้เป็นวงศ์ พงศ์จักรพรรดิมหาศาล
หน่อท้าวทศรถชัยชาญ ได้ผ่านอยุธยาธานี
ทรงนามพระรามราเมศ อัคเรศนั้นคือมเหสี
มีนามสีดาเทวี นี่ชื่อพระลักษมณ์อนุชา
พระบิตุรงค์จะมอบเศวตฉัตร สืบวงศ์จักรพรรดินาถา
นางไกยเกษีกัลยา ริษยาขอสัตย์พระภูธร
ชิงสมบัติให้พระพรต ซึ่งเป็นโอรสของนางก่อน
พระพรตไม่ครองพระนคร มาวอนให้ข้าคืนพารา
หลานนี้รับสัตย์พระบิตุเรศ สู้ทนเทวษมาในป่า
มิได้อาลัยแก่ชีวา ไปกว่าจะครบสิบสี่ปี ฯ
๏ เมื่อนั้น องค์พระอรรคตฤๅษี
ฟังรสพจนารถพระจักรี พระมุนีนิ่งนึกตรึกไตร
ก็แจ้งว่านารายณ์อวตาร จากเกษียรชลธารสมุทรใหญ่
มาล้างอาธรรม์ในแดนไตร ดีใจดั่งได้โสฬส
ลูบหลังแล้วกล่าวสุนทร ตาจะเล่าความก่อนให้แจ้งหมด
ด้วยยักษีตรีบูรัมใจคด รักยศขอพรเจ้าโลกา
ว่าแม้นผู้ใดจะฆ่าฟัน อย่าให้ชีวันสังขาร์
พระองค์ก็ประสาทอสุรา มันยิ่งหยาบช้าราวี
อันเทวานาคาแลมนุษย์ ไม่ต้านต่อฤทธิรุทรยักษี
ไตรโลกเดือดร้อนดั่งอัคคี พระศุลีกริ้วโกรธดังเพลิงกัลป์
จึ่งเสด็จลงมาสังหาร ขุนมารสิ้นชีพอาสัญ
แล้วเปลื้องเกราะทรงพระองค์นั้น บัญชาให้ตารักษาไว้
ถ้าพระภุชพงศ์วงศ์ประยูร ไวกูณฐ์มาทำสงครามใหญ่
ให้เอาเกราะนี้ทรงไป ชิงชัยกันเทพศาสตรา
ว่าแล้วยื่นเกราะสุรกานต์ ถวายพระอวตารนาถา
จงมีชัยแก่หมู่อสุรา ใต้ฟ้าอย่าทานฤทธิรอน ฯ
๏ เมื่อนั้น พระหริรักษ์สุริย์วงศ์ทรงศร
จึ่งรับเกราะแก้วอลงกรณ์ ทั้งพรพระมหานักธรรม์
มีความชื่นชมโสมนัส ดั่งได้สมบัติในสวรรค์
สามกษัตริย์ก้มเกล้าอภิวันท์ พากันออกจากศาลา ฯ
๏ เดินทางหว่างเชิงสิงขร จนทินกรลับเหลี่ยมภูผา
แสงจันทร์แจ่มแจ้งเมฆา ปักษาเพรียกพร้องสนั่นไพร
ก็ชวนสองสุริย์วงศ์ทรงลักษณ์ หยุดพักใต้ร่มโศกใหญ่
พระพายพาเกสรขจรใจ บรรทมหลับไปในราตรี ฯ
๏ เมื่อนั้น ฝ่ายท้าวพันเนตรเรืองศรี
เสด็จเหนือทิพอาสน์รูจี ในที่วิมานอลงกรณ์
พร้อมพระมเหสีสี่องค์ กับฝูงอนงค์อัปสร
มิได้มีสุขสถาวร ให้เร่าร้อนฤทัยดังไฟกัลป์
จึ่งเล็งทิพเนตรลงมา ก็เห็นพระจักรารังสรรค์
กับพระลักษมณ์สีดาวิลาวัณย์ มาในอารัญบรรพต
จะเสาะแสวงที่อาศัย วิเวกใจโดยเพศดาบส
จะได้ตั้งกรรมจำเริญพรต อดจิตที่จะบำเพ็ญฌาน
จำจะนิมิตอาศรม ให้รื่นร่มสงัดรโหฐาน
คิดแล้วพาเทพบริวาร เหาะทะยานมายังปัถพี ฯ
๏ ครั้นถึงริมฝั่งสาคร นามกรโคทาวารีศรี
ถิ่นฐานสะอ้านสะอาดดี ก็นิมิตซึ่งที่ศาลา ฯ
๏ เกิดขึ้นเป็นสามอาศรม รื่นร่มด้วยพรรณพฤกษา
พวงผลดอกบานตระการตา ดั่งลัดดาวัลย์ในชั้นอินทร์
มีสระปทุมเกสร เบิกบานขจรขจายกลิ่น
นํ้าใสสะอ้านไม่ราคิน เห็นพื้นดินกรวดทรายพรายพรรณ
ทั้งที่จงกรมจำเริญฌาน ชาลาปราการหลายหลั่น
เขียนอักษรไว้เป็นสำคัญ เทวัญก็กลับไปเมืองฟ้า ฯ
๏ เมื่อนั้น พระตรีภพลบโลกนาถา
บรรทมใต้รุกขฉายา จนปัจฉิมเวลาล่วงไป
ดาวเดือนเลื่อนลับอากาศ ภานุมาศเยี่ยมยอดเนินไศล
แสงทองรองเรืองอำไพ สกุณาไก่แก้วเพรียกพร้อง
เสนาะดั่งดุริยางค์จำเรียง ส่งเสียงสนั่นกึกก้อง
ภุมรินบินว่อนร่อนร้อง เชยซาบอาบละอองมาลี
พระก็ฟื้นตื่นจากไสยาสน์ ชวนองค์อัครราชมเหสี
กับพระอนุชาร่วมชีวี จรลีไปตามมรรคา ฯ
๏ มาถึงจึ่งเห็นอาศรม สูงตระหง่านน่าชมที่เชิงผา
สามหลังดั่งวิมานเทวา มีกำแพงชาลาพาไล
พร้อมที่จงกรมอัพโพกาศ รุกขชาติรื่นร่มงามไสว
ดอกดวงพวงผลแกว่งไกว ก็เข้าไปในอารัญกุฎี ฯ
๏ เห็นอักษรจารึกที่ในบาน ว่าองค์มัฆวานเรืองศรี
ลงมาสร้างไว้ในที่นี้ เพราะมีนํ้าจิตเจตนา
หวังจะให้เป็นที่สงัดกาย พระนารายณ์อวตารนาถา
ครั้นอ่านสารเสร็จก็ปรีดา ผ่านฟ้ามีพจน์วาที
แก่สองกษัตริย์สุริย์วงศ์ ว่าศาลาขององค์โกสีย์
ควรเราจะอยู่ในที่นี้ บำเพ็ญบารมีพรหมจรรย์
ตรัสแล้วชวนองค์อัครราช กับพระลักษมณ์นุชนาถรังสรรค์
กรายกรย่างเยื้องจรจรัล พากันไปสรงคงคา ฯ
๏ นํ้าใสดั่งสีมณีรัตน์ ฟองฟัดกระทบฝั่งฉานฉ่า
เป็นชายหาดสะอาดสะอ้านตา ปทุมมาห้าหมู่อรชร
ต่างองค์ชำระสระสนาน ชมผกาชูก้านบานสลอน
สัตตบรรณแซมบุษบากร โกสุมเกสรรวยริน
ลมพัดเหล่าพรรณปทุมมาศ หล่นกลาดลอยเกลื่อนกระแสสินธุ์
ภุมราพารสโบยบิน หวนกลิ่นหอมกลบชลธี
พระเลือกเด็ดเหล่าดวงผกากาญจน์ ให้เยาวมาลย์ยอดมิ่งมารศรี
นางชมน้องเชยดวงมณี สีจำรูญแสงจำรัสอรชร
เพชรแววแก้ววามอร่ามเรือง เขียวเหลืองขาวเลื่อมประภัสสร
สามกษัตริย์แหวกว่ายชโลทร ระงับร้อนสำราญพระทัยนัก ฯ
๏ ครั้นเสร็จโสรจสรงชลธาร องค์พระอวตารทรงจักร
ชวนนางสีดายุพาพักตร์ กับพระลักษมณ์ไปบรรณศาลา ฯ
๏ มาจะกล่าวบทไป ถึงกุมภกาศยักษา
อยู่ในพิชัยลงกา นางสำมนักขาเป็นชนนี
อันองค์พระราชบิดร นามกรชิวหายักษี
อายุนั้นได้สิบเก้าปี อสุรีรำพึงคะนึงคิด
จะใคร่ได้เทพศาสตรา อันศักดาปราบได้ถึงดุสิต
กูจะตั้งตบะบำรุงฤทธิ์ ด้วยพิธีมหาพัทกัลป์
คิดแล้วชำระสระสรง ทรงเครื่องพรรณรายฉายฉัน
ออกจากที่อยู่กุมภัณฑ์ จรจรัลขึ้นเฝ้าพระบิดา ฯ
๏ ครั้นถึงจึ่งกราบกับบาท พระชนนีบิตุราชนาถา
ทูลว่าอันตัวของลูกยา ไม่มีสาตราสิ่งใด
แม้นเกิดข้าศึกปัจจามิตร จะรบรอต่อฤทธิ์เขาไม่ได้
จะขอลาข้ามมหาสมุทรไป ตั้งใจทำกิจพิธี ฯ
๏ เมื่อนั้น บิตุเรศมารดาทั้งสองศรี
ได้ฟังโอรสร่วมชีวี มีความยินดีปรีดา
กอดจูบลูบพักตร์แล้วอวยชัย เจ้าไปจงสมปรารถนา
ให้เลื่องชื่อลือฤทธิ์เดชา ใต้ฟ้าอย่ามีใครต่อกร ฯ
๏ เมื่อนั้น กุมภกาศขุนมารชาญสมร
ก้มเกล้าคำนับรับพร สำแดงฤทธิรอนแล้วเหาะไป ฯ
๏ ครั้นถึงฟากฝั่งโคทา เป็นที่หิมวาป่าไผ่
ร่มรกปรกชัฏสงัดใจ ใกล้แนวมรรคาพนาลี
จึ่งเห็นแผ่นผาศิลาพราย เขียวลายดั่งเนรคันถี
อยู่กลางหว่างไผ่ก็ยินดี อสุรีชำระกายา ฯ
๏ ทรงผ้าโขมพัสตร์ขาวสะอาด ระบายลาดพาดเหนืออังสา
จุณเจิมเฉลิมพักตรา มุ่นชฎาห่อเกล้าเป็นโยคี
ประดับองค์บงเฉียงสายธุหร่ำ สวมใส่ประคำมณีศรี
มือถือธูปเทียนมาลี อสุรีก็เดินเข้าไป ฯ
๏ นั่งพับแพนงเชิงตามตำรา หลับตาอ่านเวทโดยไสย
ผ่อนลมเข้าออกหายใจ มิได้ไหวกายกุมภัณฑ์ ฯ
๏ เดชะพระมนต์อันชัยชาญ พสุธาสะท้านสะเทือนลั่น
กึกก้องทั้งท้องพนาวัน สนั่นถึงชั้นพรหมมา ฯ
๏ เมื่อนั้น ฝ่ายบรมพรหมเมศนาถา
สถิตเหนือทิพอาสน์โอฬาร์ ที่ในมหาวิมานทอง
ได้ยินโลกากุลาหล เป็นพิกลเอิกเกริกกึกก้อง
สำเนียงดังเสียงฟ้าคะนอง ก็ส่องทิพเนตรลงไป
จึ่งเห็นกุมภกาศอสุรี มาตั้งพิธีที่ป่าไผ่
จะขอเทพอาวุธชิงชัย จำกูจะให้ดั่งจินดา ฯ
๏ คิดแล้วจึ่งจับพระขรรค์ อันมีอานุภาพแกล้วกล้า
ปราบได้ทั้งไตรโลกา ก็ทิ้งลงมาให้ขุนมาร ฯ
๏ เมื่อนั้น กุมภกาศฤทธิไกรใจหาญ
เห็นพระขรรค์แก้วสุรกานต์ บันดาลตกตรงพักตรา
ให้คิดทิฏฐิมานะนัก ขุนยักษ์โกรธกริ้วนิ่วหน้า
เหม่เหม่ดูดู๋พรหมมา หยาบช้าไม่เกรงกุมภัณฑ์
ตัวกูเป็นหลานทศพักตร์ พญายักษ์ปราบได้ทั้งสรวงสวรรค์
ไม่ควรจะทิ้งมาให้กัน จะเอาพระขรรค์ไปไยมี
แม้นมิถึงมือกูไม่รับ จะเคี่ยวขับอ่านเวทอยู่ที่นิ่
คิดแล้วสำรวมอินทรีย์ อสุรีหลับเนตรภาวนา ฯ
๏ เมื่อนั้น พระลักษมณ์สุริย์วงศ์กนิษฐา
ภักดีปรนนิบัติพระพี่ยา กับนางสีดาดวงจันทร์
ดั่งองค์บิตุเรศชนนี ไม่มีรังเกียจเดียดฉันท์
เที่ยวหาผลไม้เผือกมัน เป็นนิจทุกวันเวลา
ครั้นรุ่งก็จับขอคาน กระเช้าสานแสรกใส่บ่า
เสด็จออกจากบรรณศาลา ไปตามมรรคาพนาลัย ฯ
๏ เที่ยวเก็บผลไม้ในไพรชัฏ เลาะลัดเลี้ยวมาถึงป่าไผ่
แลเห็นพระขรรค์แก้วแววไว วางอยู่ที่ในพนาลี
ให้ฉงนสนเท่ห์วิญญาณ์ ของใครมาทิ้งไว้ที่นี่
หรือนักสิทธ์วิทยาราวี ต่อตีชิงนารีผลกัน
ที่น้อยศักดาวราฤทธิ์ จึ่งสิ้นชีวิตอาสัญ
คิดแล้ววางกระเช้าเผือกมัน หยิบพระขรรค์กวัดแกว่งไปมา ฯ
๏ เมื่อนั้น ฝ่ายกุมภกาศยักษา
ครั้นแสงวามวาบปลาบตา อสุราลืมเนตรแลไป
คิดว่าบรมพรหมาน ลงมาประทานอาวุธให้
พิศดูก็เห็นเป็นชีไพร แกว่งพระขรรค์ชัยดั่งไฟกัลป์
มีความพิโรธโกรธนัก ขุนยักษ์ผุดลุกขึ้นตัวสั่น
กระทืบบาทแกว่งกระบองขบฟัน กุมภัณฑ์ถาโถมโจมตี ฯ
๏ เมื่อนั้น พระลักษมณ์ทรงสวัสดิ์รัศมี
เหลือบแลไปเห็นอสุรี ทะยานเข้าราวีถึงองค์
กวัดแกว่งพระขรรค์อันศักดา งามสง่าดั่งท้าวครรไลหงส์
ผาดแผลงสำแดงฤทธิรงค์ ตรงเข้าโจมจับกุมภัณฑ์ ฯ
๏ เท้าขวาก็เหยียบเข่าซ้าย เขม้นหมายจะฆ่าให้อาสัญ
กลอกกลับจับกันพัลวัน ต่างแทงต่างฟันประจัญตี ฯ
๏ เมื่อนั้น กุมภกาศสิทธิศักดิ์ยักษี
รบชิดไม่คิดชีวี ได้ทีวิ่งผลุนหมุนมา ฯ
๏ โลดโผนโจนจับพระลักษมณ์ โหมหักเอาด้วยกำลังกล้า
กวัดแกว่งกระบองเป็นโกลา ตีซ้ายป่ายขวาไม่งดกร ฯ
๏ เมื่อนั้น พระลักษมณ์สุริย์วงศ์ทรงศร
สัประยุทธ์ต้านทานราญรอน ตะลุมบอนเข่นฆ่าราวี ฯ
๏ เท้าซ้ายนั้นเหยียบบ่าขวา มือคว้าชิงกระบองยักษี
เคล่าคล่องว่องไวในที แกว่งพระขรรค์อันมีฤทธิไกร
หวดด้วยกำลังสามารถ ต้องกุมภกาศไม่ทนได้
เศียรนั้นก็ขาดกระเด็นไป ล้มในพ่างพื้นพสุธา ฯ
๏ ครั้นเสร็จซึ่งมล้างขุนมาร น้องพระอวตารนาถา
เก็บได้ผลไม้นานา รีบมาอรัญกุฎี ฯ
๏ ครั้นถึงประณตบทบงสุ์ ทูลองค์พระเชษฐาเรืองศรี
ข้าน้อยไปพบอสุรี อยู่ที่ในป่าเวฬุวัน
ได้ต่อสัประยุทธ์รอนราญ ขุนมารสิ้นชีพอาสัญ
ทูลความตามได้สำคัญ แล้วถวายพระขรรค์ฤทธิรอน ฯ
๏ เมื่อนั้น พระนารายณ์สุริย์วงศ์ทรงศร
รับพระขรรค์แก้วอลงกรณ์ ภูธรพิศดูก็ยินดี
ลูบหลังแล้วมีประกาศิต พ่อร่วมชีวิตของพี่
ซึ่งเจ้าไปมล้างอสุรี มีชัยแล้วได้พระขรรค์มา
พี่เห็นเป็นเทพอาวุธ ใช่ของมนุษย์ในใต้หล้า
อานุภาพปราบได้ทั้งโลกา แก้วตาเอาไว้สำหรับกร
ตรัสแล้วก็ส่งพระขรรค์ให้ อวยชัยด้วยความสโมสร
ศัตรูหมู่พาลจะราญรอน อย่าต่อกรเจ้าได้ทั้งธาตรี ฯ
๏ เมื่อนั้น พระลักษมณ์ทรงสวัสดิ์รัศมี
ประนมกรรับพรพระจักรี ทั้งพระขรรค์โมลีเทวัญ
มีความชื่นชมโสมนัส ดั่งได้สมบติสรวงสวรรค์
แล้วถวายผลไม้เผือกมัน เปรี้ยวหวานสารพันที่ได้มา
ทั้งน้ำผึ้งรวงกระจับสด อันโอชารสของป่า
เสร็จแล้วถวายบังคมลา มายังที่อยู่ภูมี ฯ
๏ เมื่อนั้น พระอวตารทรงสวัสดิ์รัศมี
แต่มาอยู่โคทาวารี เป็นที่วิเวกสงัดใจ
จำเริญภาวนารักษาจิต กองกูณฑ์กระลากิจโดยไสย
เป็นนิจนิรันดร์ทุกวันไป ภูวไนยสำราญวิญญาณ์ ฯ
๏ เมื่อนั้น ฝ่ายท้าวทศเศียรยักษา
เสวยแสนสมบัติโอฬาร์ ในทวีปลงกาธานี
กับนางมณโฑนงลักษณ์ เป็นอัคเรศมเหสี
อันฝูงอนงค์นารี มีประมาณได้หมื่นหกพัน
ล้วนแต่ทรงโฉมประโลมจิต พิศพักตร์เพียงอัปสรสวรรค์
อรชรอ้อนแอ้นวิไลวรรณ เป็นเวรเกณฑ์กันประจำงาน
ขับกล่อมฟ้อนรำบำเรอราช พิณพาทย์จำเรียงเสียงหวาน
แสนสุขดั่งองค์มัฆวาน อันสถิตวิมานอลงกรณ์ ฯ
๏ คิดจะใคร่ไปเที่ยวประพาสไพร ชมพรรณมิ่งไม้ในสิงขร
จึ่งเสด็จย่างเยื้องบทจร กรายกรออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่อสุรกุมภัณฑ์ ก้มเกล้าอภิวันท์ดาษดา
จึ่งมีพระราชบรรหาร แก่ชิวหามารยักษา
เราจะไปเล่นอรัญวา โดยช้าสักเจ็ดราตรี
ตัวเจ้าผู้มีฤทธิไกร ต่างตาต่างใจของพี่
จงอยู่รักษาธานี อย่าให้มีอันตรายภัยพาล
ตรัสแล้วจึ่งสั่งเสนา ให้เตรียมโยธาทวยหาญ
อีกทั้งรถทรงอลงการ ทั่วทั้งพนักงานนอกใน ฯ
๏ บัดนั้น มโหทรเสนาผู้ใหญ่
รับสั่งแล้วคลานออกไป จากพระโรงชัยอลงกรณ์ ฯ
๏ จัดเป็นพวงเพชรพยุหบาตร โดยเสด็จประพาสมาแต่ก่อน
หมู่หนึ่งเสื้อม่วงอรชร กรกุมคาบศิลายืนยัน
หมู่หนึ่งล้วนเหล่าเสื้อแดง ถือหอกกวัดแกว่งดั่งจักรผัน
หมู่หนึ่งใส่เสื้อสีจันทร์ มือถือเกาทัณฑ์ลูกยา
หมู่หนึ่งล้วนใส่เสื้อดำ ถือง้าวกรายรำเงื้อง่า
ม้าแซงช้างกันชนะงา ค่ายคํ้าพังคาอลวน
พร้อมทั้งรถทรงรถประเทียบ ร่ายเรียบตามแนวแถวถนน
เยียดยัดอัดแออึงอล ต่างตนคอยเสด็จอสุรี ฯ
๏ เมื่อนั้น ทศเศียรสุริย์วงศ์ยักษี
ไสยาสน์ในราษราตรี กับมณโฑสิริกัลยา
ครั้นพระอุทัยเรืองรอง แสงทองจำรัสเวหา
จึ่งชวนเมียรักร่วมชีวา เสด็จมาสระสรงวาริน ฯ
๏ ให้ไขท่อแก้วปทุมมาลย์ สุคนธาหอมหวานตระการกลิ่น
สอดสนับเพลาเชิงนาคินทร์ ภูษาทรงเข้าบิณฑ์พื้นแดง
นางทรงภูษิตพื้นทอง สไบกรองรองตาดเครือแย่ง
พญามารทรงสอดชายแครง ทับทรวงลายแทงสังวาลวัลย์
นางทรงพาหุรัดจำรัสพลอย สะอิ้งสร้อยตาบทับประดับถัน
ท้าวทรงทองกรมังกรพัน ตาบทิศกุดั่นอำไพ
ต่างทรงธำมรงค์เพชรแพร้ว มงกุฎแก้วกุณฑลดอกไม้ไหว
ลงจากมหาปราสาทชัย เสด็จไปด้วยฝูงนารี ฯ
๏ งามดั่งบรมพรหมา เลื่อนลอยจากฟ้าราศี
ครั้นถึงเกยแก้วรูจี อสุรีขึ้นรถพรรณราย ฯ
๏ รถเอยราชรถทรง ดุมกงดวงแก้วมณีฉาย
แอกงอนอ่อนงามสุพรรณพราย บัลลังก์กรายล้วนรูปเทวัญ
เทียบรถเทียมราชไกรสร เผ่นโจนโผนจรดั่งจักรผัน
ขุนรถขับรีบยืนยัน ครบสรรพ์เครื่องสูงรูจี
ปี่ฆ้องเป่าขานประสานกลอง เสนาะกรรณสนั่นก้องอึงมี่
เสียงสะท้านแซ่สะเทือนปัถพี ผงคลีพัดคลุ้มเมฆา
รถประเทียบเปรียบประทับขับตาม ระบัดงอนระเบียบงามงามสง่า
หมู่ทหารมารโห่เป็นโกลา กรีธาพลเข้าพนาลัย ฯ
๏ จึ่งชวนองค์อัครเทวี กับอนงค์นารีน้อยใหญ่
ลงจากรถแก้วแววไว เสด็จไปตามแนวมรรคา ฯ
๏ ลดเลี้ยวเที่ยวชมทิชากร บินร่อนจับพรรณพฤกษา
สร้อยทองจับต้นคนทา สาลิกาจับแก้วพลอดกัน
กระลิงจับกิ่งกาหลง ฝูงหงส์จับไม้กะทั่งทัน
ดอกบัวจับกิ่งสัตบรรณ เขาขันบนต้นตะเคียนทอง
นางนวลจับต้นอินทนิล นกกระทาจับกระถินขันก้อง
เค้าโมงจับโมกเมียงมอง แก้วจับเกดร้องริมทาง
แขกเต้าจับแต้วบนเขาสูง ยูงจับยางว่อนฟ้อนหาง
นกกวักจับกิ่งหูกวาง นกลางจับเลียบเรียงราย
การเวกบินว่อนมาจับหว้า นกคล้าร่อนเคล้าจับขลาย
พระพานางยุรยาตรนาดกราย เดินชายเที่ยวชมสำราญใจ ฯ
๏ ครั้นชายบ่ายแสงสุริย์ฉาน จึงให้หยุดพลหาญน้อยใหญ่
ตั้งที่ประทับพลับพลาชัย แรมอยู่กลางไพรพนาลี ฯ
๏ เมื่อนั้น ฝ่ายองค์ชิวหายักษี
ครั้นท้าวทศเศียรอสุรี ออกจากธานีลงกา
จึ่งเกณฑ์พหลพลมาร แบ่งการปันด้านรักษา
ป้อมค่ายหอรบทวารา ทุกช่องเสมานางจรัล
สารวัดตรวจตราทุกหน้าที่ มีทั้งกองหนุนกองขัน
นั่งยามตามไฟผลัดกัน กำชับตีรันวุ่นไป ฯ
๏ อันตัวพญาอสุรา จะนอนสักเวลาก็หาไม่
เกรงจะมีเหตุเภทภัย เที่ยวไปรอบราชธานี ฯ
๏ เมื่อนั้น ท้าวทศพักตร์ยักษี
ประพาสไพรได้เจ็ดราตรี อสุรีเป็นสุขสำราญ
จึ่งสั่งมโหทรเสนา จงเตรียมโยธาทวยหาญ
ให้พร้อมไว้ในราตรีกาล เราจะคืนราชฐานวังจันทน์ ฯ
๏ บัดนั้น มโหทรเสนาคนขยัน
รับสั่งพญากุมภัณฑ์ ถวายบังคมคัลแล้วออกไป ฯ
๏ ให้เตรียมรถรัตน์อัสดร โยธาพลากรน้อยใหญ่
ดั้งกันแซงนอกแซงใน พร้อมไว้คอยเสด็จอสุรา ฯ
๏ เมื่อนั้น ทศเศียรสุริย์วงศ์ยักษา
บรรทมในสุวรรณพลับพลา กับมณโฑโสภาเทวี
ฝ่ายฝูงสุรางค์พระกำนัล ผลัดกันบำเรอดีดสี
ประสานเสียงเพียงทิพดนตรี เรื่อยรี่โอดพันบรรเลงลาน
โหยหวนครวญขับพร้อมเพราะ เสนาะรสสำเนียงเสียงหวาน
ฟังเล่นเป็นสุขสำราญ พญามารบรรทมหลับไป ฯ
๏ ครั้นดาวเดือนเลื่อนลับอัมพร ทินกรเยี่ยมยอดเนินไศล
เสียงวิหคนกร้องก้องไพร ไก่แก้วเกริ่นขันสนั่นดง
ก็ฟื้นตื่นจากไสยาสน์ ชวนโฉมอัครราชนวลหง
ชำระสระสนานสำราญองค์ ทรงเครื่องเรืองอร่ามรูจี
เสร็จแล้วขึ้นรถสุรกานต์ กับมณโฑเยาวมาลย์มเหสี
ให้เลิกพหลมนตรี คืนเข้าบุรีลงกา ฯ
๏ แลเห็นฝูงสัตว์จัตุบาท สิงหราชโคกระทิงมหิงสา
แรดช้างกวางทรายพยัคฆา เที่ยวอยู่ชายป่าพนาวัน
จึ่งหยุดพิชัยราชรถ สั่งทศโยธาพลขันธ์
ให้แยกเป็นปีกกาดากัน สกัดกั้นล้อมจับมฤคี ฯ
๏ บัดนั้น ฝ่ายหมู่ทหารยักษี
รับสั่งแล้วไล่ด้วยยินดี โห่เร้าอึงมี่เป็นโกลา ฯ
๏ บ้างแทงบ้างจับสับสน อลวนวุ่นวายไปในป่า
กินเล่นเต้นรำเฮฮา จวนเวลาสิ้นแสงทินกร ฯ
๏ เมื่อนั้น ฝ่ายองค์ชิวหาชาญสมร
ตั้งแต่รักษาพระนคร อดนอนเที่ยวตรวจกระเวนไป
ถ้วนทั้งเจ็ดวันเจ็ดคืน จะได้หลับสักตื่นก็หาไม่
ให้เงื่องงุนอิดโรยอ่อนใจ คิดจะใคร่ระงับอินทรีย์
เกรงว่าจะมีศัตรู จู่เข้ามาปล้นบุรีศรี
ครั้นคํ่ายํ่าแสงพระรวี อสุรีนิมิตกายา ฯ
๏ ใหญ่เท่าบรมพรหมาน สุงตระหง่านเงื้อมงํ้าเวหา
แลบมลิ้นปิดกรุงลงกา อสุราก็หลับสนิทไป ฯ
๏ อันหมู่พหลพลยักษ์ ใครจักตรวจตราก็หาไม่
นั่งกรนนอนกรนสบายใจ หลับไหลละเมอไม่สมประดี ฯ
๏ เมื่อนั้น ทศเศียรสุริย์วงศ์ยักษี
หยุดไล่มฤคาจนราตรี อสุรีเป็นสุขสำราญ
จึ่งให้กลับราชรถทรง เลิกหมู่จัตุรงค์ทวยหาญ
ออกจากป่าระหงดงดาน คืนเข้าราชฐานลงกา ฯ
๏ รีบรถรีบทศโยธี ข้ามคีรีหว่างทุ่งวุ้งป่า
พอยํ่าฆ้องสองยามเวลา ก็เข้ามาถึงเวียงชัย ฯ
๏ เห็นเป็นมืดมนอนธการ จะสำคัญบ้านเมืองก็ไม่ได้
ให้คิดฉงนสนเท่ห์ใจ เหตุใดมาเป็นดั่งนี้
หรือมีไพรีมาบีฑา สังหารชิวหายักษี
ทำฤทธิ์ปิดราชธานี จะต่อตีด้วยกูผู้ชัยชาญ
คิดแล้วจึ่งมีพจนารถ เหวยหมู่อำมาตย์ทวยหาญ
จงเข้าไปดูเหตุการณ์ ในราชฐานธานี
เรียกหมู่ชาวป้อมล้อมวัง ทั้งองค์ชิวหายักษี
ซึ่งอยู่รักษาบุรี ร้ายดีให้แจ้งกิจจา ฯ
๏ บัดนั้น หมู่มารทหารซ้ายขวา
รับสั่งแล้วถวายบังคมลา อสุราก็พากันเข้าไป ฯ
๏ ต่างคนต่างร้องตะโกนเรียก เสียงเพรียกแผ่นพื้นแผ่นดินไหว
อื้ออึงไปรอบเวียงชัย ใครจะขานออกมาก็ไม่มี ฯ
๏ เมื่อนั้น ท้าวราพนาสูรยักษี
พิโรธโกรธกริ้วเป็นโกลี อสุรีผุดลุกขึ้นยืนยัน
สิบปากขบเขี้ยวเคี้ยวกราม แผดร้องคำรามดั่งฟ้าลั่น
ตาแดงดั่งแสงเพลิงกัลป์ ยี่สิบกรกุมสรรพสาตรา
ให้เร่งรถเร่งทศทวยหาญ แกว่งจักรสุรกานต์เงื้อง่า
แสงดั่งฟ้าแลบแปลบปลาบตา อสุราขว้างไปด้วยฤทธี ฯ
๏ โชติช่วงสว่างทั้งแดนดิน ถูกมลิ้นชิวหายักษี
ขาดกระเด็นไปจากอินทรีย์ ก็สุดสิ้นชีวีทันใด ฯ
๏ บัดนั้น ฝ่ายหมู่ทหารน้อยใหญ่
ซึ่งประจำป้อมค่ายทวารชัย กองกระเวนนอกในพร้อมกัน
บรรดาหญิงชายในพารา เห็นชิวหาม้วยอาสัญ
ตกใจเพียงสิ้นชีวัน หน้าซีดตัวสั่นไม่สมประดี
ต่างตนอุ้มลูกจูงหลาน บ้างวิ่งบ้างคลานอึงมี่
คิดว่าข้าศึกมาราวี วิ่งหนีไปทั้งพารา ฯ
๏ เมื่อนั้น ทศเศียรสุริย์วงศ์ยักษา
ได้ยินเสียงอื้ออึงเป็นโกลา ก็แลเห็นลงกากรุงมาร
มีความชื่นชมโสมนัส สำรวลตบหัตถ์ฉัดฉาน
จึ่งมีพจนารถโองการ ให้ทหารทำลายทวารา ฯ
๏ บัดนั้น พวกพลโยธีกองหน้า
ครั้นได้รับสั่งเจ้าลงกา อสุราวิ่งวุ่นเข้าไป
บ้างกระทุ้งบ้างฟันอลหม่าน ทวารเหล็กหักลงไม่ทนได้
ชายหญิงซึ่งอยู่ในเวียงชัย ตกใจวิ่งร้องไม่สมประดี ฯ
๏ เมื่อนั้น ท้าวทศพักตร์ยักษี
ให้ขับรถแก้วมณี เข้าในบุรีลงกา ฯ
๏ ครั้นถึงซึ่งหน้าพระลาน เห็นชิวหามารยักษา
ต้องจักรสุดสิ้นชีวา อสุราตระหนกตกใจ
พิศพักตร์อนุชาแล้วอาวรณ์ แสนทุกข์ทอดถอนใจใหญ่
จนถึงเกยแก้วแววไว ตะลึงไปมิได้พาที
จึ่งเสด็จลงจากรถทรง กับองค์มณโฑมเหสี
ขึ้นปราสาทรัตน์มณี เข้าที่สิริไสยา ฯ
๏ เมื่อนั้น ฝ่ายนวลนางสำมนักขา
แจ้งว่าองค์พระภัสดา ต้องจักราวุธของพี่ชาย
สิ้นชาติสิ้นชีพชีวัน ตกใจตัวสั่นขวัญหาย
ลุกขึ้นตีอกวุ่นวาย สยายผมวิ่งมาทันที ฯ
๏ ครั้นถึงจึ่งเข้ากอดบาท พระสามีธิราชยักษี
จิตใจไม่เป็นสมประดี โศกีสะอื้นร่ำไร ฯ
๏ โอ้ว่าปิ่นเกล้าของเมียเอ๋ย กรรมสิ่งใดเลยมาซัดให้
เสียแรงตรำตรากลำบากใจ เที่ยวไปตรวจตราพลากร
รอบราชนิเวศน์เขตขัณฑ์ เจ็ดคืนเจ็ดวันไม่หยุดหย่อน
ยามสรงไม่สรงสาคร ยามนอนไม่นอนสักเวลา
สุจริตภักดีต่อพี่นัก รักษาบ้านเมืองไว้ท่า
หวังว่าจะฝากกายา อนิจจาควรหรือไม่ปรานี
แม้นว่าผัวข้าทำผิด ถึงจะผลาญชีวิตควรที่
ร่ำพลางพิศพักตร์พระสามี โศกีเพียงสิ้นชีวัน ฯ
๏ ครั้นฟื้นค่อยคืนวิญญาณ นางมารกริ้วโกรธตัวสั่น
สองตาดั่งหนึ่งเพลิงกัลป์ หุนหันไปปราสาทเจ้าลงกา ฯ
๏ ครั้นถึงยืนร้องไปแต่ไกล เหตุใดบรมเชษฐา
พาเมียไปเล่นอรัญวา ให้ผัวข้าอยู่เฝ้าธานี
กลางคืนกลางวันแต่เที่ยวตรวจ ทุกหมวดโยธายักษี
ไม่เป็นกินเป็นนอนสักนาที มิให้มีเหตุเภทภัย
พระองค์กลับมาไม่ไถ่ถาม กริ้วโกรธวู่วามดั่งเพลิงไหม้
ผลาญชีพชีวันบรรลัย ความผิดสิ่งใดให้ว่ามา ฯ
๏ เมื่อนั้น ทศเศียรสุริย์วงศ์ยักษา
ครั้นเห็นน้องท้าวโกรธา โศกายืนร้องมาแต่ไกล
ความรักความเสียดายน้องเขย เงยหน้าขึ้นแล้วก็ร้องไห้
ลุกจากแท่นแก้วแววไว เสด็จไปรับองค์นงคราญ ฯ
๏ ครั้นถึงจึ่งจูงพระกร บทจรขึ้นแท่นมุกดาหาร
รับขวัญแล้วมีโองการ เจ้าร่วมวิญญาณอย่าโกรธา
อันผัวขององค์อรไท ซึ่งบรรลัยสิ้นชีพสังขาร์
พี่รักดั่งดวงนัยนา โทษาสิ่งใดก็ไม่มี
ทั้งนี้ผลกรรมมาจำผลาญ บันดาลดลใจยักษี
รักษาเมืองหรือทำเช่นนี้ คิดว่าไพรีมาชิงชัย
แต่ร้องเรียกวุ่นวายเป็นหลายหน ใครจะขานสักคนก็หาไม่
สำคัญว่าเสียกรุงไกร ขัดใจจึ่งขว้างจักรมา
หวังว่าจะล้างปัจจามิตร ให้สิ้นชีวิตสังขาร์
มิรู้เป็นองค์อนุชา ว่าพลางโศการ่ำไร ฯ
๏ สร่างโศกจึ่งปลอบด้วยสุนทร เจ้าอย่าอาวรณ์ละห้อยไห้
กรรมแล้วก็จำจะบรรลัย อย่าน้อยใจพี่เลยเทวี ฯ
๏ เมื่อนั้น นางสำมนักขายักษี
ได้ฟังมัธุรสวาที ค่อยคลายวายที่โศกา
น้อมเศียรอภิวาทน์บาทบงสุ์ องค์พระบรมเชษฐา
แล้วเสด็จลีลาศยาตรา กลับมาที่อยู่นงลักษณ์ ฯ
๏ เมื่อนั้น ท้าวราพนาสูรสิทธิศักดิ์
คิดถึงชิวหาน้องรัก ซึ่งภักดีต่อองค์พญามาร
แต่ผุดลุกผุดนั่งไม่นิทรา จนสุริยาเรื่อแรงแสงฉาน
เสด็จจากห้องรัตน์ชัชวาล ออกพระโรงสุรกานต์พรายพรรณ ฯ
๏ จึ่งมีพระราชวาที สั่งมหาเสนีคนขยัน
จงเร่งไปกะเกณฑ์กัน ตั้งเมรุสุวรรณรจนา
ให้พร้อมด้วยเครื่องประดับครบ จะปลงศพอสุรีชิวหา
ตามอย่างสุริย์วงศ์กษัตรา อย่าช้าให้เสร็จในวันนี้ ฯ
๏ บัดนั้น จึ่งเปาวนาสูรยักษี
รับสั่งพระองค์ทรงธรณี ถวายอัญชุลีแล้วออกไป ฯ
๏ จึ่งกะเกณฑ์กันให้ระดม ทุกหมู่หมวดกรมน้อยใหญ่
ตั้งเป็นพระเมรุอำไพ ก็เสร็จโดยในพระบัญชา ฯ
๏ แล้วเชิญศพชิวหากุมภัณฑ์ ขึ้นสุวรรณพิชัยรัถา
ไปยังพระเมรุโอฬาร์ เข้ามหาบุษบกรูจี ฯ
๏ เมื่อนั้น ท้าวยี่สิบกรยักษี
กับสำมนักขาเทวี เสด็จไปยังที่เชิงตะกอน ฯ
๏ ต่างตนขมาลาโทษ จุดเพลิงเริงโรจน์ประภัสสร
โดยศรีสวัสดิ์สถาวร เสร็จแล้วบทจรกลับมา ฯ
๏ เมื่อนั้น ฝ่ายนวลนางสำมนักขา
ตั้งแต่เป็นม่ายภัสดา กัลยารัญจวนป่วนใจ
จะใคร่หาคู่สู่สม มาภิรมย์ชมชิดพิสมัย
สระสรงทรงเครื่องอำไพ ขึ้นไปเฝ้าองค์อสุรี ฯ
๏ ครั้นถึงนบนิ้วอภิวาทน์ แทบบาททศเศียรผู้พี่
ทูลว่าอันตัวน้องนี้ ไม่มีความสุขสักเวลา
ลูกรักจากอกแล้วมิหนำ ผัวซ้ำสิ้นชีพสังขาร์
อันกุมภกาศอสุรา นั้นข้ามมหาสมุทรไป
ตั้งจำเริญฤทธิ์พิธีการ ช้านานหากลับมาไม่
ข้านี้หนักอกหนักใจ จะลาไปเที่ยวหาในอารัญ ฯ
๏ เมื่อนั้น ทศเศียรสุริย์วงศ์รังสรรค์
ได้ฟังน้องท้าวรำพัน จึ่งบัญชาตอบวาที
ซึ่งเจ้าจะข้ามสมุทรไป ก็ตามแต่นํ้าใจนางโฉมศรี
แต่อย่าอยู่ช้าหลายราตรี เทวีจงเร่งกลับมา ฯ
๏ เมื่อนั้น จึ่งนวลนางสำมนักขา
ฟังราชวาทีก็ปรีดา ดั่งได้ฟากฟ้าสุราลัย
กราบลงกับบาทพระยายักษ์ ดวงพักตร์ผ่องเพียงแขไข
แย้มสรวลสำรวลสำราญใจ กลับไปห้องแก้วแพรวพราย ฯ
๏ จึ่งสระสรงทรงสุคนธ์หอมหวน ผัดพักตร์นวลละอองส่องฉาย
แล้วทรงโขมพัสตร์ฉลุลาย กระหนกกลายรูปกินรีรำ
ทรงสไบตาดทองกรองริม สอดสีทับทิมงามขำ
สะอิ้งแก้วแกมบุษราคัม ประจำยามเนาวรัตน์จำรัสพลอย
ทองกรตาบทับประดับถัน สังวาลวัลย์แสงระยับดั่งหิ่งห้อย
ทรงมงกุฎแก้วกระหนกลอย กรรเจียกเพชรพร้อยพรายตา
แต่งองค์เอี่ยมโฉมประโลมจิต งอนจริตให้เหมือนเมขลา
เยื้องกรายสอดส่ายนัยนา กัลยาออกจากเวียงชัย ฯ
๏ เที่ยวเตรนกระเวนหาคู่ ดูใครจะต้องตาก็หาไม่
ยิ่งกำหนัดกลัดกลุ้มคลุ้มใจ ก็เหาะข้ามสมุทรไปด้วยฤทธา ฯ
๏ ครั้นถึงฟากฝั่งสาคร บทจรตามแถวแนวป่า
เที่ยวเสาะแสวงทุกแห่งมา จนถึงโคทาวารี ฯ
๏ เมื่อนั้น พระจักรแก้วทรงสวัสดิ์รัศมี
ตั้งพรตกองกูณฑ์พิธี โดยเพศโยคีชีไพร
เนาในศาลาทิพาวาส ซึ่งโกสีย์ประสาทสรรค์ให้
ปราศจากทุกข์โศกโรคภัย ตั้งใจภาวนารักษาฌาน
กับพระลักษมณ์นางสีดาโฉมยง สามองค์เป็นสุขเกษมศานต์
ไม่มีศัตรูหมู่มาร จะมาแผ้วพานถึงกุฎี ฯ
๏ ครั้นเวลาจวนแจ้งแสงทอง ปักษาเพรียกพร้องอึงมี่
เคยชำระสระสรงวารี ก็เสด็จจรลีลงมา ฯ
๏ เมื่อนั้น ฝ่ายนวลนางสำมนักขา
แลไปเห็นพระจักรา รูปทรงโสภาอำไพ
พินิจพิศทั่วทั้งองค์ มีความพิศวงสงสัย
จะว่าพระอิศวรเรืองชัย ก็ไม่มีสังวาลนาคี
จะว่าพระนารายณ์ฤทธิรอน ก็ไม่เห็นพระกรเป็นสี่
จะว่าท้าวธาดาธิบดี เหตุใดไม่มีเป็นสี่พักตร์
แม้นจะว่าท้าวหัสนัยน์ ไยจึ่งไม่ทรงวิเชียรจักร
จะว่าพระสุริยาวรารักษ์ ก็ชักรถอยู่ในเมฆา
ครั้นจะว่าองค์พระจันทร ก็ผิดที่จะจรจากเวหา
ชะรอยจักรพรรดิกษัตรา มละสมบัติมาเป็นโยคี
ยิ่งพิศยิ่งพิศวาสกลุ้ม รสรักรึงรุมดั่งเพลิงจี่
อกใจไม่เป็นสมประดี อสุรีคลั่งเคลิ้มวิญญาณ ฯ
๏ เมื่อนั้น พระจักรีผู้ปรีชาหาญ
ครั้นเสร็จโสรจสรงชลธาร ผ่านฟ้ากลับมายังกุฎี ฯ
๏ เมื่อนั้น นางสำมนักขายักษี
เห็นเสด็จขึ้นจากนัที จรลีไปบรรณศาลา
ชะแง้แลตามจนลับเนตร แสนเทวษเศร้าสร้อยละห้อยหา
เดินกรายชายดูไม่เห็นมา อสุราสะท้อนถอนใจ
คอยจนสิ้นสีรวีวรรณ แสงจันทร์ส่องแจ้งจำรัสไข
พอเห็นถ้ำแก้วอำไพ ก็เข้าไปอาศัยนิทรา ฯ
๏ เอนองค์ลงกับสิงขร ยอกรก่ายพักตร์ถวิลหา
คะนึงโฉมพระทรงฤทธิ์ให้ติดตา กามาเดือดดิ้นพันทวี
จะทำไฉนนะอกเอ๋ย จึ่งจะได้ชมเชยพระโฉมศรี
ยังจะรู้หรือว่าน้องนี้ หวังฝากชีวีชีวาลัย
ครวญพลางแว่วเสียงนกร้อง เอะพระเรียกน้องหรือไฉน
ลุกขึ้นเหลียวแลแปรไป คว้าไขว่ไม่พบภูธร
ทรุดลงกอดมือตะลึงคิด ราคร้อนรุมจิตดั่งพิษศร
แต่เวียนลุกเวียนนั่งเวียนนอน ทอดถอนฤทัยไปมา
โอ้พระทรามรักของน้องเอ๋ย ไฉนเลยไม่เสด็จมาหา
ให้ข้าทนทุกขเวทนา แต่ผู้เดียวโศกาอาลัย
ตั้งแต่เวลาปฐมยาม จะมืความผาสุกก็หาไม่
แต่นอนนั่งคลั่งคลุ้มกลุ้มใจ จนอุทัยส่องฟ้าธาตรี ฯ
๏ เมื่อนั้น พระหริวงศ์ทรงสวัสดิ์รัศมี
กองกูณห์กาลาอาหุดี สำรวมอินทรีย์ภาวนา
จนดาวเดือนเลื่อนลับอัมพร ทินกรเยี่ยมยอดภูผา
จึ่งเสด็จจากบรรณศาลา ลงมายังท่าชลธาร ฯ
๏ เมื่อนั้น นางสำมนักขายอดสงสาร
แอบอยู่ปากถํ้าสุรกานต์ เห็นพระอวตารเสด็จมา
มีความโสมนัสชื่นชม วันนี้จะสมปรารถนา
คิดแล้วร่ายเวทวิทยา อสุรานิมิตอินทรีย์ ฯ
๏ งามทรงงามองค์อรชร งามดั่งอัปสรในราศี
งามคมงามขำงามที งามเนตรไม่มีราคิน
งามถันดั่งดวงบุษบง งามขนงวงวาดดั่งคันศิลป์
งามเอวอ่อนดั่งกินริน งามสิ้นสารพางค์กายา
เสร็จแล้วกรายกรลีลาศ นวยนาดออกจากคูหา
หยุดอยู่ที่ริมมรรคา คอยท่าเสด็จบทจร ฯ
๏ เมื่อนั้น พระนารายณ์สุริย์วงศ์ทรงศร
ครั้นเสร็จสระสรงสาคร ภูธรเสด็จขึ้นมา ฯ
๏ เมื่อนั้น จึ่งนวลนางสำมนักขา
แอบอยู่ที่ริมมรรคา เห็นพระยอดฟ้ายาใจ
มีความประดิพัทธ์กำหนัดจิต จะใคร่เชยชิดพิสมัย
ย่างเยื้องชำเลืองเนตรคลาไคล เข้าไปน้อมเกล้าอัญชุลี ฯ
๏ เมื่อนั้น พระภุชพงศ์ทรงสวัสดิ์รัศมี
ทอดพระเนตรไปเห็นนารี รูปทรงส่งศรีวิไลวรรณ
จิ้มลิ้มพริ้มเพราแน่งน้อย แช่มช้อยดั่งอัปสรสวรรค์
พักตร์ละอองผ่องเพียงดั่งดวงจันทร์ ทรงธรรม์ฉงนสนเท่ห์ใจ
อันในหิมวาป่าเปลี่ยว หญิงเดียวไม่อาจมาได้
หรือนางนาคาสุราลัย ยักขินีผีไพรมารยา
หากแสร้งแปลงกายอุบายกล จะประจญพรตกูกระมังหนา
ยิงพิศยิ่งคิดสงกา ผ่านฟ้าจึ่งกล่าววาที
เจ้านี้นามกรชื่อใด บ้านเมืองอยู่ไหนนะโฉมศรี
มาไยแต่ผู้เดียวนี้ ในที่อรัญกันดาร ฯ
๏ เมื่อนั้น นางสำมนักขายอดสงสาร
ฟังเสียงฟังรสพจมาน ปานอมฤตฟ้ายาใจ
ซาบซ่านทุกขุมโลมา ชายตาค้อนคมประนมไหว้
ข้าชื่อสำมนักขาทรามวัย เป็นน้องท่านไททศกัณฐ์
ได้ผ่านลงการาชฐาน สนุกปานแดนดาวดึงส์สวรรค์
อันตัวของข้านี้ร่วมครรภ์ กุมภัณฑ์ถนอมดั่งดวงตา
บัดนี้จะให้มีคู่ สมสู่ด้วยวงศ์ยักษา
น้องไม่จงใจเจตนา จึ่งหนีออกมาพนาลี
บุญนำมาพบพระทรงฤทธิ์ สมคิดข้าบาทบทศรี
จะขออยู่ปรนนิบัติในกุฎี ไปกว่าชีวีจะวายปราณ ฯ
๏ เมื่อนั้น พระจักรีผู้ปรีชาหาญ
ได้ฟังวาจานางมาร ผ่านฟ้าจึ่งตรัสตอบไป
ดูกรน้องท้าวทศพักตร์ สุริย์วงศ์พงศ์ยักษ์สูงใหญ่
ว่าไยฉะนี้อรไท ผิดเพศวิสัยอย่าเจรจา
ตัวเราทรงพรตเป็นฤๅษี อย่างนี้มิได้ปรารถนา
จงเร่งกลับไปพารา ให้เป็นผาสุกสถาวร ฯ
๏ เมื่อนั้น นางสำมนักขาดวงสมร
ได้ฟังบัญชาพระภูธร ทำทีค้อนคมแล้วตอบไป
อนิจจาควรหรือพระทรงลักษณ์ มาสลัดตัดรักน้องได้
จงเมตตาข้าบ้างอย่าสูญใจ ถึงผิดเพศวิสัยเป็นไรมี
อันการภิรมย์สมสู่ นางกินนรก็อยู่กับฤๅษี
ฝ่ายข้าก็เป็นสตรี จงรักภักดีพระทรงฤทธิ์
จะขออยู่เป็นโยมภูวนาถ สนองบาทด้วยใจสุจริต
ร่วมทุกข์ร่วมร้อนร่วมชีวิต ไม่คิดกลับไปพารา ฯ
๏ เมื่อนั้น พระหริรักษ์จักรแก้วนาถา
ได้ฟังจึ่งตอบวาจา ว่าไยฉะนี้ไม่มีอาย
นี่เนื้อแพศยาทรลักษณ์ อัปลักษณ์กว่าหญิงทั้งหลาย
มายักเย้าเซ้าซี้กระแหย่งชาย อีแสนร้ายมารยาอาธรรม์
เร่งเร็วมึงเร่งกลับไป หาไม่จะม้วยอาสัญ
ตรัสแล้วเสด็จจรจรัล ไปยังอารัญกุฎี ฯ
๏ เมื่อนั้น นางสำมนักขายักษี
ฟังพระด่าว่าพาที ดั่งวารีทิพมาเจือใจ
ยิ่งแสนสวาทกลุ้มรุมรัก จะถือคำหนักก็หาไม่
ชะแง้แลตามเสด็จไป ฤทัยด่าวดิ้นพันทวี
ให้มืดมนสุดทนการสวาท ดั่งใจจะขาดลงกับที่
สติไม่เป็นสมประดี ก็รีบจรลีตามมา ฯ
๏ ครั้นถึงศาลาพนาเวศ สอดส่ายนัยน์เนตรชะแง้หา
จึ่งเห็นองค์อัครชายา ทรงโฉมโสภาวิไลลักษณ์
อรชรอ้อนแอ้นทั้งอินทรีย์ งามลํ้านารีในไตรจักร
มีสิริวิลาสประหลาดนัก ผิวพักตร์ผ่องเพียงจันทร
สตรีเหมือนกันยังพิศวง ตะลึงหลงด้วยความสโมสร
นี่หรือพระยอดฟ้ามิอาวรณ์ ตัดรอนกูเสียไม่อาลัย
จำเป็นจะมล้างชีวัน ชิงเอาผัวมันให้จงได้
คิดแล้วสำแดงฤทธิไกร กลับไปเป็นรูปอสุรี ฯ
๏ ขบเขี้ยวเคี้ยวฟันสนั่นก้อง สองตาดั่งเพลิงจำรัสศรี
เข้าในอรัญกุฎี ไล่หยิกข่วนตีนางนงคราญ ฯ
๏ เมื่อนั้น นางสีดาเยาวยอดสงสาร
ตกใจวิ่งหนีนางมาร ปิ้มปานชีวันจะบรรลัย ฯ
๏ หน้าซีดตัวสั่นขวัญหาย วุ่นวายหาสมประดีไม่
ร้องตรีดหวีดหวาดอึงไป ภูวไนยจงช่วยชีวี ฯ
๏ เมื่อนั้น พระหริวงศ์ทรงสวัสดิ์รัศมี
เห็นยักษาไล่นางเทวี ภูมีกริ้วโกรธโกรธา
ฉวยคว้าได้คันธนูศร พระสี่กรกวัดแกว่งเงื้อง่า
ไล่ตีไล่รันอสุรา หวดซ้ายป่ายขวาพัลวัน ฯ
๏ เมื่อนั้น พระลักษมณ์สุริย์วงศ์รังสรรค์
อยู่ในศาลาอารัญ ได้ยินเสียงสนั่นเป็นโกลา
แลเห็นยักษีไล่พี่นาง พระเชษฐากั้นกางขวางหน้า
พระองค์กริ้วโกรธโกรธา ออกมาไล่จับอสุรี ฯ
๏ เมื่อนั้น นางสำมนักขายักษี
เหลือบไปเห็นองค์พระจักรี มีโฉมเลิศลักษณ์อำไพ
นวลละอองดั่งทองนพมาศ เสียวสวาทพูนเพิ่มพิสมัย
งวยงงหลงแลตะลึงไป อรไทลืมองค์พระรามา
พิศพระหริวงศ์ทรงจักร ก็ลืมแลพระลักษมณ์กนิษฐา
ทั้งสองแม้นได้ภิรมยา จะบำรุงเสน่หาให้เหมือนกัน
ครั้นเห็นสีดางามกว่าตัว ก็เกาหัวกริ้วโกรธมือสั่น
โผนทะยานไล่รุกบุกบัน จะฆ่าชีวันนางเทวี ฯ
๏ เมื่อนั้น สองพระองค์ทรงสวัสดิ์รัศมี
กริ้วโกรธพิโรธคืออัคคี เข้าไล่ราวีอสุรา ฯ
๏ พระลักษมณ์กวัดแกว่งพระแสงขรรค์ ออกกั้นสกัดขวางหน้า
องค์พระหริรักษ์ศักดา เงื้อง่ามหาธนูทรง ฯ
๏ ฝ่ายสำมนักขายิ่งบ้าใจ ไล่ตีสีดานวลหง
องค์พระจักรกฤษณ์ฤทธิรงค์ หวดลงต้องกายอสุรี
พระลักษมณ์ผาดโผนโจนมา ถีบต้องอสุรายักษี
หันเหเซไปทันที ล้มลงเหนือที่สุธาธาร
แล้วโจนขึ้นเหยียบอกไว้ แกว่งพระขรรค์ชัยฉายฉาน
จึ่งมีสีหนาทบัญชาการ ว่าเหวยอีมารอัปรีย์
มึงนี้สาธารณ์ทรลักษณ์ ชั่วช้าอัปลักษณ์บัดสี
เหตุใดมาทำเช่นนี้ ไม่กลัวชีวีจะมรณา ฯ
๏ ครั้นว่าจะฆ่าให้มึงตาย โลกจะยินร้ายไปภายหน้า
กูนี้จะไว้ชีวา แต่จะทำให้สานํ้าใจ
ว่าพลางตัดกรรอนบาท ทั้งจมูกหูขาดเลือดไหล
แล้วไล่ตีซ้ำกระหน่ำไป จนไกลอรัญกุฎี ฯ
๏ เมื่อนั้น นางสำมนักขายักษี
เจ็บปวดชอกช้ำทั้งอินทรีย์ อสุรีเพียงสิ้นชีวัน
จะไปก็เสียดายสุดรู้ จะอยู่ก็กลัวจะอาสัญ
วิ่งพลางเหลียวดูพระทรงธรรม์ จนถึงโรมคัลพารา ฯ
๏ เมื่อนั้น ฝ่ายองค์พญาขรยักษา
เสด็จออกหน้าพระลานรจนา พร้อมหมู่มาตยาพลไกร
แลเห็นนางน้องร่วมอุทร เท้ากรด้วนขาดเลือดไหล
หูปากจมูกขาดแหว่งไป ตกใจตะลึงทั้งอินทรีย์
ดั่งหนึ่งพระกาลพาลราช มาพิฆาตตัดเกล้าเกศี
ก็โจนจากแท่นแก้วมณี อสุรีไปรับเยาวมาลย์ ฯ
๏ จึ่งมีวาจาประกาศิต ร่วมชีวิตพี่ยอดสงสาร
เป็นไฉนฉะนี้นะนงคราญ ใครทำประจานแก่เจ้ามา ฯ
๏ เมื่อนั้น จึ่งนวลนางสำมนักขา
กราบลงกับบาทพระพี่ยา โศการำพันแต่ความดี
เดิมพระเชษฐาทศพักตร์ พาองค์อัคเรศมเหสี
ออกไปเล่นป่าพนาลี ให้สามีข้าเฝ้าพระนคร
แสนลำบากเที่ยวตรวจเป็นกวดขัน เจ็ดคืนเจ็ดวันไม่หยุดหย่อน
จึ่งแลบลิ้นปิดเมืองด้วยฤทธิรอน เหงานอนก็ม่อยหลับไป
ฝ่ายองค์พระบรมเชษฐา กลับมาจะถามก็หาไม่
โกรธาจับจักรฤทธิไกร ขว้างไปต้องผัวข้าวายปราณ
น้องนี้ตั้งแต่แสนโศก แสนวิโยคกำสรดด้วยสงสาร
อยู่วังก็ให้รำคาญ ปานนอนกลางกองเพลิงกัลป์
จึ่งลาพระพี่มาเที่ยวป่า หวังว่าจะให้คลายโศกศัลย์
ถึงแม่น้ำที่กลางอารัญ นามนั้นโคทาวารี
พบสองมนุษย์เป็นชีไพร กับนางหนึ่งอยู่ในพนาศรี
เห็นว่าตัวข้าเป็นสตรี สองชีเดินติดตามมา
สัพยอกหยอกเย้าลามลวน ทำสนิทชิดชวนเสน่หา
ข้าไม่จงจิตเจตนา โกรธาทำโพยโบยรัน
ช่วยกันตัดกรรอนบาท ปากจมูกหูขาดปิ้มอาสัญ
ทำดั่งไร้วงศ์พงศ์พันธุ์ กัลยาทูลพลางทางโศกี ฯ
๏ เมื่อนั้น พญาขรสิทธิศักดิ์ยักษี
ได้ฟังดั่งแค้นแสนทวี โกรธคืออัคคีจ่อใจ
ลุกขึ้นกระทืบบาทผาดร้อง พสุธากึกก้องหวาดไหว
เหม่เหม่มนุษย์เท่าแมงใย พงศ์พันธุ์ผู้ใดที่ไหนมา
มันทำอาจองทะนงศักดิ์ ไม่รู้จักสุริย์วงศ์ยักษา
กูจะหั่นมิให้แค้นคอกา จึ่งสมนํ้าหน้าที่หมิ่นกัน
ตรัสแล้วมีราชบรรหาร เหวยเสนามารคนขยัน
จงเตรียมรี้พลกุมภัณฑ์ กูจะไปโรมรันไพรี ฯ
๏ บัดนั้น จึ่งมหาเสนายักษี
รับสั่งพญาอสุรี ชุลีกรแล้วคลานออกมา ฯ
๏ จัดหมู่จัตุรงค์ทวยหาญ เลือกล้วนชำนาญแกล้วกล้า
ขุนช้างขี่ช้างชนะงา กุมของ้าวง่าหยัดยัน
ขุนม้าขี่ม้าสินธพ ถือทวนแล่นตลบดั่งจักรผัน
ขุนรถขึ้นรถพร้อมกัน กรกุมเกาทัณฑ์ลูกพิษ
ขุนพลตรวจเตรียมพลยุทธ์ ล้วนถืออาวุธอักนิษฐ์
กวัดแกว่งสำแดงแผลงฤทธิ์ ไม่คิดย่อท้อไพรี ฯ
๏ เมื่อนั้น จึ่งองค์พญาขรยักษี
ครั้นรุ่งสางสว่างธาตรี มาเข้าที่สรงสาคร ฯ
๏ ให้ไขสหัสธารา สุคนธาธารทิพย์เกสร
สอดใส่สนับเพลาเชิงงอน อุทุมพรภูษาท้องพัน
ชายแครงชายไหวปลายสะบัด เกราะเกล็ดเพชรรัตน์ทับทิมคั่น
รัดอกสุรกานต์สังวาลวัลย์ สะอิ้งแก้วกุดั่นชมพูนุท
ทองกรพาหุรัดธำมรงค์ แล้วทรงมหามงกุฎ
กรรเจียกจรมรกตไข่ครุฑ สอดเครื่องพิชัยยุทธ์สำหรับองค์
งามดั่งบรมพรหเมศ อันเสด็จประเวศครรไลหงส์
จับพระแสงศรสิทธิ์ฤทธิรงค์ มาทรงรถแก้วรูจี ฯ
๏ รถเอยราชรถศึก กำกงแก้วผลึกสลับสี
แอกงอนอ่อนงามล้วนมณี รัศมีแวววับจับตา
เทียมด้วยราชสีห์สองพัน สารถียืนยันมาหน้า
ขุนช้างขับช้างชนะงา ขุนม้าขับม้ามโนมัย
ขุนพลก็ขับพลทหาร เสียงโห่สะท้านแผ่นดินไหว
ขุนรถขับรถว่องไว เยียดยัดอัดในสุธาดล
สนั่นเสียงฆ้องกลองแตรสังข์ ผงคลีบดบังโพยมหน
เร่งม้าเร่งรถคชพล ขับร้นกันไปเป็นโกลี ฯ
๏ มาถึงอาศรมสถาน จึ่งสั่งทวยหาญยักษี
ให้เร่งเข้าล้อมกุฎี จับชีพี่น้องออกมา ฯ
๏ บัดนั้น หมู่มารทหารยักษา
ได้ฟังพระราชบัญชา อสุราก็ขับกันเข้าไป ฯ
๏ ล้อมรอบอาศรมพระสี่กร โยธาซับซ้อนไม่นับได้
โห่ร้องก้องสนั่นพนาลัย นายเที่ยวตรวจไพร่ตีรัน ฯ
๏ เมื่อนั้น พระจักรรัตน์แก้วรังสรรค์
กับพระลักษมณ์นางสีดาวิลาวัณย์ นั่งอยู่หน้าบรรณศาลา
แลเห็นอสูรหมู่มาร ฮึกหาญโห่ร้องฉาวฉ่า
กวัดแกว่งอากุธเป็นโกลา ดากันเข้าล้อมกุฎี
จึ่งตรัสแก่องค์พระลักษมณ์ น้องรักผู้ร่วมชีวิตพี่
อันหมู่พหลโยธี อสุรีมันยกออกมา
เห็นว่าจะเป็นญาติวงศ์ เผ่าพงศ์อีสำมนักขา
ตัวพี่จะไปล้างอสุรา เจ้าจงรักษานงลักษณ์
สั่งแล้วก็จับศรทรง งามสง่าดั่งองค์พญาจักร
มาดหมายจะสังหารผลาญยักษ์ ออกจากตำหนักแล้วรีบจร ฯ
๏ บัดนั้น ฝ่ายหมู่โยธาพญาขร
ครั้นแลเห็นองค์พระภูธร กรกุมมหาธนูชัย
ต่างตนสำแดงแผลงฤทธิ์ ทศทิศกัมปนาทหวาดไหว
วิ่งผลุนหนุนดากันเข้าไป ล้อมไล่เข่นฆ่าราวี ฯ
๏ เมื่อนั้น พระหริวงศ์ทรงสวัสดิ์รัศมี
รับรองป้องกันประจัญตี คลุกคลีโรมรุกบุกบัน
พระกรกวัดแกว่งศรทรง อาจองรวดเร็วดั่งจักรผัน
หวดซ้ายป่ายขวาพัลวัน กุมภัณฑ์ตายกลาดดาษดา ฯ
๏ บัดนั้น ฝ่ายหมู่อสูรยักษา
เห็นมนุษย์นั้นมีฤทธา สังหารอสุราบรรลัย
กริ้วโกรธขบเขี้ยวเคี้ยวฟัน บุกบั่นถาโถมโจมไล่
ยิงแย้งแทงฟันวุ่นไป โห่สนั่นหวั่นไหวโกลา ฯ
๏ เมื่อนั้น พระจักรรัตน์แก้วนาถา
เห็นหมู่มารบรรลัยไม่เปลืองตา หนุนแน่นเข้ามารอนราญ
จึ่งชักพรหมาสตร์ขึ้นพาดสาย เยื้องกรายหน่วงน้าวจะสังหาร
หมายแม่นแสนโกฏิพลมาร ผ่านฟ้าก็ผาดแผลงไป ฯ
๏ เสียงสนั่นครั่นครื้นนภากาศ อสุราตายกลาดไม่นับได้
โยธาม้ารถคชไกร บรรลัยสุดสิ้นด้วยฤทธี ฯ
๏ เมื่อนั้น พญาขรสิทธิศักดิ์ยักษี
เห็นพลมอดม้วยชีวี โกรธดั่งอัคคีบรรลัยกัลป์
ผาดแผดสุรเสียงสิงหนาท กระทืบบาทสะเทือนเลื่อนลั่น
กรแกว่งอาวุธยืนยัน ให้โลทันขับรถเข้าไป
ร้องว่าเหวยเหวยไอ้โยคี ตัวของเอ็งนี้เป็นไฉน
เชื้อชาตินามกรชื่อใด ใจจึ่งอาจองทะนงนัก
มาตัดกรรอนบาทน้องเรา ดูเบาไม่เกรงสิทธิศักดิ์
ตัวกูเป็นน้องทศพักตร์ ผ่านอาณาจักรโรมคัล
ทรงนามชื่อว่าพญาขร ฤทธิรอนลํ้าเลิศสรวงสวรรค์
เป็นชีไม่ตั้งอยู่ในธรรม์ กูจะล้างชีวันเสียบัดนี้ ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังจึ่งตอบวาที กูนี้ชื่อรามรามา
หน่อท้าวทศรถพญาจักร ปิ่นปักหลักโลกนาถา
รับสัตย์สมเด็จพระบิดา ออกมาสร้างพรตอยู่ในไพร
อีสำมนักขาแสนร้าย มารบกวนชวนชายพิสมัย
จะขับเท่าไรก็ไม่ไป จึ่งทำให้สาใจอีกาลี
ตัวเอ็งนี้หรือเป็นเชษฐา สุริย์วงศ์พรหมาเรืองศรี
น้องสาวมาทำเช่นนี้ ยังว่าเห็นดีไปด้วยกัน
เหวยเหวยดูกรขุนยักษ์ เอ็งอย่าฮึกฮักหุนหัน
จงกลับคืนไปโรมคัล ชีวันจะไม่วายปราณ ฯ
๏ เมื่อนั้น พญาขรฤทธิไกรใจหาญ
ได้ฟังกริ้วโกรธคือเพลิงกาล ตบหัตถ์ฉัดฉานแล้วตอบไป
เหม่เหม่ดูดู๋ไอ้โยคี มุสาพาทีหาจริงไม่
เป็นหญิงชวนชายไม่อายใจ ธรรมเนียมของใครที่ไหนมา
ว่าแล้วชักศรพาดสาย มุ่งหมายเขม้นเข่นฆ่า
หน่วงน้าวด้วยกำลังฤทธา อสุราก็ผาดแผลงไป ฯ
๏ เปรี้ยงเปรี้ยงดั่งเสียงอสุนี ปัถพีกัมปนาทหวาดไหว
อาวุธตกมาเป็นเปลวไฟ ไหม้ล้อมรอบองค์พระสี่กร ฯ
๏ เมื่อนั้น พระจักรกฤษณ์ฤทธิรงค์ทรงศร
จึ่งชักพลายวาตฤทธิรอน ภูธรผาดแผลงไปทันที ฯ
๏ เสียงสนั่นลั่นพื้นโสฬส เป็นฝนกรดล้างศรยักษี
หักแหลกย่อยยับไม่สมประดี อัคคีก็ดับไปพร้อมกัน ฯ
๏ เมื่อนั้น พญาขรฤทธิแรงแข็งขัน
ต่อยุทธ์สัประยุทธ์โรมรัน หมายมั่นจะล้างชีวา
จึ่งจับศรจักรพาลพัง อันมีกำลังแกล้วกล้า
ผาดแผลงไปด้วยศักดา เสียงสนั่นลั่นป่าพนาลี ฯ
๏ ศรชัยไปต้องธนูทรง องค์พระหริรักษ์เรืองศรี
หักสะบั้นด้วยกำลังอสุรี กระเด็นไปจากที่พระกร ฯ
๏ เมื่อนั้น องค์พระอวตารชาญสมร
ครั้นศรอสุรามาราญรอน ต้องธนูภูธรหักไป
จึ่งคิดว่าขุนขรนี้สามารถ ศรศาสตร์ล้างศรของกูได้
ตัวเราบำรุงภพไตร ไม่มีสิ่งใดจะราวี
พระพิรุณจงเอาธนูทรง ขององค์รามสูรยักษี
มาให้จะล้างอสุรี แต่ในบัดนี้อย่าช้า ฯ
๏ เมื่อนั้น พระพิรุณเทวัญแกล้วกล้า
รู้ว่าสมเด็จพระจักรา ต่อด้วยยักษาใจทมิฬ
บัดนี้ศรทรงพระองค์หัก จักเอาซึ่งคันธนูศิลป์
ของรามสูรอสุรินทร์ ล้างเสี้ยนแผ่นดินให้บรรลัย
แจ้งแล้วจึ่งหยิบเอาคันศร อันฤทธิรอนสามโลกสะเทือนไหว
ออกจากวิมานแก้วแววไว เหาะไปโคทาวารี ฯ
๏ ครั้นถึงจึ่งตรงเข้าถวาย แก่พระนารายณ์เรืองศรี
แล้วลาเหาะไปด้วยฤทธี ยังที่วิมานเมืองฟ้า ฯ
๏ เมื่อนั้น พระตรีภพลบโลกนาถา
ได้ศรรามสูรอสุรา ปรีดาดั่งได้โสฬส
จึ่งชักอัคนิวาตพาดสาย งามคล้ายทินกรทรงกลด
มุ่งหมายตามปลายงอนรถ ทรงยศก็ผาดแผลงไป ฯ
๏ ต้องศรขุนขรกุมภัณฑ์ หักสะบั้นไม่ทานกำลังได้
ราชสีห์สารถีก็บรรลัย รถชัยแหลกยับไม่สมประดี ฯ
๏ เมื่อนั้น พญาขรสิทธิศักดิ์ยักษี
เห็นมนุษย์แผลงศรมาราวี อสุรีฉงนสนเท่ห์นัก
เมื่อกี้กูยิงคันธนู หักอยู่กับกรเห็นประจักษ์
เหตุใดชีไพรทรลักษณ์ ได้ศรสิทธิศักดิ์มาโรมรัน
สังหารอาวุธกูแหลกลาญ พลมารสิ้นชีพอาสัญ
ยิ่งคิดก็ยิ่งอัศจรรย์ กุมภัณฑ์ตะลึงทั้งกายา
ผู้เดียวระทดฤทัยนัก ผินพักตร์เหลียวซ้ายแลขวา
เห็นต้นรังใหญ่ก็ปรีดา โลดโผนโจนมาด้วยว่องไว ฯ
๏ เท้ายันบ่าดันมือกระชาก ต้นรากสะเทือนหวาดไหว
โยกฉุดอุตลุดวุ่นไป อึดใจนิ่วหน้าขบฟัน ฯ
๏ ถอนได้ด้วยกำลังแรง เงือดเงื้อกวัดแกว่งดั่งจักรผัน
วิ่งเข้าถาโถมโรมรัน กุมภัณฑ์ไล่รุกคลุกคลี ฯ
๏ เมื่อนั้น พระหริวงศ์ทรงสวัสดิ์รัศมี
รับรองป้องปัดไปในที เปลี่ยนท่าราวีว่องไว
ยักษีตีด้วยพญารัง จะต้องพระทรงสังข์ก็หาไม่
หักแหลกแตกยับระยำไป ภูวไนยโจมจับอสุรา
กุมภัณฑ์ฉวยชิงคันศร พระสี่กรตีต้องยักษา
หันเหเซซวนไปมา ด้วยกำลังศักดาชัยชาญ ฯ
๏ เมื่อนั้น พญาขรฤทธิไกรใจหาญ
เจ็บช้ำเพียงจักบรรลัยลาญ อหังการมานะขบฟัน
ผุดลุกขึ้นได้ทันที อสุรีกริ้วโกรธหุนหัน
โลดโผนโจนไปด้วยใจฉกรรจ์ ตัวสั่นเข้าง้างเอาบรรพต ฯ
๏ ศิลาก็หักทำลาย แตกเป็นประกายดั่งไฟกรด
กลับเข้าสัประยุทธ์ไม่ละลด ด้วยกำลังสาหสอสุรา ฯ
๏ พระนารายณ์ก็หวดด้วยคันศร ขุนขรทุ่มทิ้งด้วยภูผา
เสียงสนั่นครั่นครื้นเป็นโกลา ดั่งหนึ่งฟ้าผ่าสักแสนที ฯ
๏ เมื่อนั้น พระหริวงศ์ทรงสวัสดิ์รัศมี
ไล่รุกบุกบันประจัญตี อสุรีไม่รอต่อกร
จึ่งชักพรหมาสตร์พาดสาย มุ่งหมายจะล้างพญาขร
น้าวหน่วงด้วยกำลังฤทธิรอน ภูธรก็ผาดแผลงไป ฯ
๏ สำเนียงดั่งเสียงลมกาฬ ทั่วทั้งจักรวาลสะท้านไหว
ต้องอกตัดเอาดวงใจ กุมภัณฑ์บรรลัยด้วยฤทธี ฯ
๏ เมื่อนั้น ฝ่ายฝูงเทวาทุกราศี
เห็นพระหริรักษ์จักรี สังหารอสุรีวายปราณ
ต่างองค์ชื่นชมโสมนัส เยี่ยมแกลตบหัตถ์ฉัดฉาน
ครั้งนี้ตรีโลกจะสำราญ เพราะพระอวตารปราบยักษ์
อันหมู่อสูรพาลา จะสิ้นวงศ์พงศาด้วยศรศักดิ์
แซ่ซ้องสาธุการพระหริรักษ์ แย้มยิ้มพริ้มพักตร์ทุกเทวัญ
โปรยทิพบุปผาสุมามาศ เกลื่อนกลาดดาษมาแต่สวรรค์
ดีดสีตีเป่าโอดพัน เสียงสนั่นอื้ออึงทั้งเมืองฟ้า ฯ
๏ เมื่อนั้น พระตรีภพลบโลกนาถา
ครั้นเสร็จสังหารอสุรา ก็กลับมาอรัญกุฎี ฯ
๏ บัดนั้น ฝ่ายหมู่อสุรศักดิ์ยักษี
ที่เหลือตายอยู่ในพนาลี เห็นพญาอสุรีบรรลัย
ความกลัวนั้นสุดที่กลัวหนัก ไม่อาจหยุดพักอยู่ได้
วิ่งซนด้นป่าพนาลัย ตรงไปชนบทพารา ฯ
๏ ครั้นถึงจึ่งประณตบทบงสุ์ ทูลองค์พญาทูษณ์ยักษา
ว่าบัดนี้สมเด็จพระพี่ยา ยกพลโยธาพลากร
ไปต่อยุทธ์กับมนุษย์ชีไพร ผ่านฟ้าบรรลัยด้วยแสงศร
สิ้นรถสิ้นคชอัสดร ทั้งพวกนิกรโยธี ฯ
๏ เมื่อนั้น ขุนทูษณ์สิทธิศักดิ์ยักษี
แจ้งว่าเชษฐาสิ้นชีวี มีความตระหนกตกใจ
ชลเนตรฟูมฟองนองพักตร์ พญายักษ์กริ้วโกรธดั่งเพลิงไหม้
กระทืบบาทผาดเสียงเกรียงไกร เหม่ไอ้มนุษย์อหังการ์
กูจะโรมรันฟันฟาด ให้หัวขาดกลิ้งอยู่กลางป่า
เหวยเหวยดูกรเสนา เร่งจัดโยธาอัสดร
ให้ได้ถ้วนถึงสิบสมุทร อันมีฤทธิรุทรดั่งไกรสร
ตัวกูจะไปต่อกร ราญรอนไพรีให้แหลกลาญ ฯ
๏ บัดนั้น เสนาผู้ใหญ่ใจหาญ
ก้มเกล้ารับสั่งพญามาร ก็วิ่งลนลานไปทันที ฯ
๏ จัดพวกอาชาชาญฉกรรจ์ กับกุมภัณฑ์สำหรับประจำขี่
หมู่หนึ่งล้วนขาวสำลี พลขี่ถือปืนหลิ่วตา
หมู่หนึ่งแต่ล้วนม้าหมอก ทหารขี่ถือหอกเงื้อง่า
หมู่หนึ่งล้วนดำทั้งกายา โยธาขี่ถือเกาทัณฑ์
หมู่หนึ่งล้วนขี่ม้าแดง ถือทวนกวัดแกว่งดั่งจักรผัน
แต่ละกองห้าวหาญชาญฉกรรจ์ ล้วนขยันสันทัดอัสดร
แล้วผูกม้าพระที่นั่งทรง อาจองว่องไวดั่งไกรสร
เตรียมสรรพทัพม้าพลากร คอยเสด็จบทจรอสุรี ฯ
๏ เมื่อนั้น พญาทูษณ์สิทธิศักดิ์ยักษี
เสด็จจากแท่นรัตนมณี ไปเข้าที่สรงคงคา ฯ
๏ ให้ไขท่อแก้วปทุมมาลย์ สุคนธาธารกลิ่นบุปผา
สนับเพลาเชิงรูปนาคา ภูษาลายแย่งพื้นดำ
ชายไหวชายแครงเครือหงส์ ฉลององค์พื้นดอกเขียวขำ
เกราะแก้วแกมบุษราคัม ปทัมราครัดอกกระหนกกลาย
ตาบทิศทับทรวงดวงกุดั่น สังวาลวัลย์เพชรรัตน์สามสาย
ทองกรพาหุรัดจำรัสลาย มงกุฎแก้วแพร้วพรายอลงการ์
กรขวาจับหอกสุรกานต์ ขุนมารกวัดแกว่งเงื้อง่า
โจนจากแท่นแก้วแววฟ้า มาขึ้นพญาอัสดร ฯ
๏ ม้าเอยม้าต้น ผ่านดำฤทธิรณดั่งไกรสร
ใจกาจอาจหาญราญรอน ผมอ่อนหางขาวห้าวฮึก
ชาติเชื้อสินธพอาชา กิริยาลำพองคะนองคึก
สองตาดั่งดาวประกายพรึก เผ่นสะอึกเพียงม้าพระสุริยน
อันม้าพหลพลไกร ควบแข่งกันไปสับสน
โผนทะยานร่านร้องอลวน ดั่งจะเผ่นขึ้นบนอัมพร
เสียงพลเท้าม้าครั่นครื้น เพียงคลื่นในสมุทรไม่หยุดหย่อน
รีบเร่งโยธาพลากร บทจรไปโดยพนาลี ฯ
๏ ข้ามละหานผ่านทุ่งวุ้งป่า ก็ถึงโคทาวารีศรี
เห็นยักษาตายกลาดปัถพี โกรธดั่งอัคคีจ่อใจ
จึ่งมีสิงหนาทประกาศร้อง แก่เสนานายกองน้อยใหญ่
เร่งเร็วเร่งขับกันเข้าไป จับไอ้ชีไพรสาธารณ์ ฯ
๏ บัดนั้น ฝ่ายพวกพลไกรใจหาญ
ได้ฟังพระบัญชาพญามาร ทำอาการเข่นเขี้ยวเคี้ยวฟัน
ต่างตนสำแดงฤทธิรุทร กวัดแกว่งอาวุธดั่งจักรผัน
กระทืบม้าดาดาษแข่งกัน กุมภัณฑ์โห่ฮึกสะอึกมา ฯ
๏ เมื่อนั้น พระพิษณุรักษ์นาถา
ได้ยินสำเนียงโกลา แลมาเห็นทัพอสุรี
จึ่งจับพระแสงศรทรง อาจองดั่งพญาราชสีห์
จะสังหารผลาญหมู่มฤคี ภูมีก็เสด็จออกไป ฯ
๏ บัดนั้น หมู่มารทหารน้อยใหญ่
แลเห็นพระองค์ทรงศรชัย กริ้วโกรธคือไฟไหม้ฟ้า
ต่างพุ่งอาวุธเกลื่อนกลาด ร้องตวาดโห่ฮึกฉาวฉ่า
ยิงแย้งแข่งขับอาชา ไล่ล้อมเข่นฆ่าราวี ฯ
๏ เมื่อนั้น พระภุชพงศ์องค์นารายณ์เรืองศรี
จึ่งชักศรสิทธิ์ฤทธี ภูมีก็ผาดแผลงไป ฯ
๏ อันเขาอิสินธรยุคุนธร ก็เอนอ่อนกัมปนาทหวาดไหว
ม้าพลตายยับทั้งทัพชัย เกลื่อนกลาดอยู่ในอรัญวา ฯ
๏ เมื่อนั้น พญาทูษณ์สิทธิศักดิ์ยักษา
เห็นพลตายกลาดดาษดา โกรธาขบเขี้ยวเคี้ยวฟัน
เหม่เหม่มนุษย์อหังการ กูจะผลาญชีวิตให้อาสัญ
คิดแล้วนบนิ้วบังคมคัล กุมภัณฑ์ร่ายเวทกำบังกาย ฯ
๏ เดชวิทยาอาคมขลัง ทั้งตัวทั้งม้าบันดาลหาย
เงื้อหอกกลอกแกว่งเยื้องกราย เขม้นหมายขับม้าเข้าราวี ฯ
๏ เมื่อนั้น พระอวตารทรงสวัสดิ์รัศมี
แลไปไม่เห็นอสุรี ในที่รณรงค์ชิงชัย
ได้ยินเสียงเท้าม้าฉับฉับ ขี่ขับเข้ามาจนใกล้
ให้คิดฉงนสนเท่ห์ใจ ภูวไนยชักศรศักดา
อันชื่อพลายวาตออกพาดสาย หมายเสียงเท้าม้ายักษา
น้าวหน่วงด้วยกำลังกายา ผ่านฟ้าผาดแผลงไปทันที ฯ
๏ ศรชัยไปต้องม้าทรง ขององค์พญาทูษณ์ยักษี
เศียรขาดกระเด็นจากอินทรีย์ พาชีสิ้นชีพบรรลัยลาญ ฯ
๏ เมื่อนั้น พญาทูษณ์ฤทธิไกรใจหาญ
ตกลงยังพื้นสุธาธาร ขุนมารหวาดหวั่นพรั่นใจ
จึ่งคิดว่ามนุษย์นี้มีฤทธิ์ จะรบชิดใกล้ศรมันไม่ได้
อย่าเลยจะเหาะขึ้นไป แอบอยู่ในกลีบเมฆา
ร่ายเวทชุบหอกเทวัญ ให้เป็นเพลิงกัลป์แสงกล้า
จึ่งจะลอบล้างชีวา น่าที่จะม้วยวายปราณ
คิดแล้วผาดแผลงสำแดงฤทธิ์ มืดมิดปิดดวงสุริย์ฉาน
เหาะขึ้นยังพื้นคัคนานต์ ทะยานไปด้วยกำลังอสุรี ฯ
๏ เข้าแอบอยู่ยังกลีบเมฆา คิดคุณพรหมาเรืองศรี
ยกหอกประนมอัญชุลี อสุรีร่ายเวทสะกดใจ ฯ
๏ ครั้นถ้วนคำรบสามหน สุธาดลกัมปนาทหวาดไหว
เมฆหมอกเกลื่อนพื้นพนาลัย หอกชัยรุ่งโรจน์ดั่งเพลิงกัลป์
มีความชื่นชมโสมนัส ปานได้สมบัติในสวรรค์
กระหยับหอกกลอกกลับยืนยัน กุมภัณฑ์เหลือบแลลงมา
ก็เห็นมนุษย์วุฒิไกร มือถือหอกชัยเงื้อง่า
พุ่งตรงลงไปด้วยฤทธา หมายว่าจะล้างชีวี ฯ
๏ เมื่อนั้น พระกฤษณุรักษ์เรืองศรี
แลเห็นหอกแก้วอสุรี สำแดงฤทธีดั่งเพลิงกาฬ
โชติช่วงอยู่กลางอัมพร ร้อนแรงยิ่งแสงสุริย์ฉาน
มิได้เห็นกายขุนมาร ผ่านฟ้าก็แผลงพรหมาสตร์ไป ฯ
๏ สำเนียงดั่งเสียงลมกรด บรรพตจักรวาลสะท้านไหว
หอกแก้วแหลกลงด้วยฤทธิไกร แล้วศรชัยไปล้างอสุรา
ตัดเศียรตัดกรตัดบาท ขาดตกลงจากเวหา
เรี่ยรายกับพื้นพสุธา ยักษาสิ้นชีพชีวัน ฯ
๏ มาจะกล่าวบทไป ถึงเทวานางฟ้าในสวรรค์
เห็นองค์พระผู้ทรงสุบรรณ สังหารกุมภัณฑ์สิ้นชีวี
มีความชื่นชมโสมนัส ตบหัตถ์สำรวลสรวลมี่
เผยบัญชรแก้วมณี เยี่ยมพักตร์ทุกที่ห้องวิมาน
บ้างดีดสีตีเป่าโหยหวน ขับครวญสำเนียงเสียงหวาน
แซ่ซ้องร้องสาธุการ ทั่วทั้งจักรวาลสำราญใจ
บ้างโปรยบุปผามาลี อันมีเสาวรสลงมาให้
กลิ่นหอมตลบอบไป ในที่ตรงพักตร์พระจักรา ฯ
๏ เมื่อนั้น พระตรีภพลบโลกนาถา
ครั้นเสร็จสังหารอสุรา ก็กลับมาอารัญกุฎี ฯ
๏ บัดนั้น ฝ่ายพลพญาทูษณ์ยักษี
ที่เหลือตายอยู่ในพนาลี เห็นพญาอสุรีบรรลัย
ความกลัวตัวสั่นขวัญบิน ดั่งจะแทรกแผ่นดินลงไปได้
พากันด้นดัดลัดไพร ตรงไปเมืองมัชวารี ฯ
๏ ครั้นถึงถวายอภิวาทน์ แทบบาทตรีเศียรยักษี
ทูลว่าเกิดณรงค์ราวี ชีไพรองอาจอหังการ์
ทำโทษประหารราญรอน บาทกรนางสำมนักขา
พระผู้ผ่านโรมคัลพารา โกรธายกพลออกไป
รณรงค์หักโหมโรมรัน ต่อกรมันนั้นไม่ได้
พระองค์สวรรคาลัย ก็แจ้งไปชนบทบุรี
พระเชษฐายกพลไปต่อยุทธ์ ด้วยมนุษย์ซึ่งเป็นฤๅษี
ก็สุดสิ้นชีพชีวี ตัวข้าหนีได้จึ่งรอดมา ฯ
๏ เมื่อนั้น ตรีเศียรสุริย์วงศ์ยักษา
ฟังข่าวเร่าร้อนในอุรา ชลนาคลอคลองนองพักตร์
ดั่งองค์พระกาลพาลราช มาตัดเศียรให้ขาดด้วยคมจักร
ทั้งทุกข์ทั้งแค้นเป็นพ้นนัก พญายักษ์กริ้วโกรธดั่งไฟกัลป์
ปากหนึ่งแผดเสียงเกรียงไกร สนั่นไปถึงพิภพสรวงสวรรค์
ปากสองว่ากูจะฆ่าฟัน หํ้าหั่นมิให้แค้นคอกา
ปากสามว่าเหวยเสนามาร เร่งจัดทวยหาญแกล้วกล้า
ทั้งพลายพัทกัลป์ซับมันมา กูจะไปเข่นฆ่าไพรี ฯ
๏ บัดนั้น จึ่งเสนามารยักษี
บังคมก้มเกล้าอัญชลี ออกมาจากที่พระโรงคัล ฯ
๏ จัดหมู่โยธาทวยหาญ พลมารห้าวฮึกแข็งขัน
เหล่าหนึ่งหน้าเสือขบฟัน ตัวนั้นเป็นรูปอสุรา
เหล่าหนึ่งตัวเป็นคนธรรพ หน้ากลับเป็นหน้ามหิงสา
เหล่าหนึ่งหน้าเป็นหน้าลา กายานั้นเป็นวานร
เหล่าหนึ่งตัวเป็นผีไพร หน้านั้นกลับไปเป็นไกรสร
เหล่าหนึ่งหน้าเป็นอัสดร ตัวเป็นมังกรยืนยัน
ต่างตนสำแดงฤทธิรุทร กวัดแกว่งอาวุธดั่งจักรผัน
ขุนช้างขี่ช้างซับมัน เตรียมกันคอยเสด็จอสุรี ฯ
๏ เมื่อนั้น ตรีเศียรสิทธิศักดิ์ยักษี
ครั้นเสร็จซึ่งจัดโยธี จรลีไปสรงคงคา ฯ
๏ ชำระสระสนานสำราญองค์ ทรงสุคนธารทิพย์บุปผา
สนับเพลาเครือหงส์อลงการ์ ภูษาพื้นตองทองพราย
ชายไหวชายแครงทรงประพาส เกราะนวมนพมาศฉานฉาย
ตาบทิศทับทรวงจำหลักลาย สังวาลแก้วสามสายชิงดวง
ทองกรเป็นรูปมังกรพด พาหุรัดมรกตรุ้งร่วง
ธำมรงค์เรือนเก็จเพชรพวง สิบนิ้วโชติช่วงดั่งอัคคี
สามเศียรทรงมงกุฎแก้ว กรรเจียกจรวาวแววสลับสี
มือหนึ่งจับศรฤทธี มือสองถือตรีเกรียงไกร
มือสามฉวยจักรเงื้อง่า มือสี่นั้นคว้าเอาหอกใหญ่
มือห้าถือขอแววไว มือหกฉวยได้คทาธร
กวัดแกว่งสำแดงอำนาจ องอาจดั่งพญาไกรสร
โจนจากแท่นแก้วอลงกรณ์ บทจรมาขึ้นคชาธาร ฯ
๏ ช้างเอยช้างศึก เริงห้าวร่านฮึกคะนองหาญ
แกล้วงากล้างวงเท้าทะยาน แล่นเพียงลมพานว่องไว
เหี้ยมหมายกระหึมมันครั่นครื้น กระหยับยืนกิริยาทะลวงไล่
โก่งหางกางหูแกว่งไกว แต่เงาไหวก็ถลันจะลงงา
เครื่องมั่นครบหมดค่าเมือง สีรุ่งแสงเรืองพระเวหา
แถวฉัตรธงชัยไสวฟ้า กาหลก้องแห่อึงอล
เสียงเท้าสะเทือนสุธาธาร พวกหาญพลโห่โกลาหล
ผงคลีพัดคลุ้มบดบน รีบพวกเร่งพลดำเนินจร ฯ
๏ มาถึงโคทาวารี แทบที่แนวเนินสิงขร
หยุดช้างอยู่กลางพนาดร จึ่งสั่งนิกรพลไกร
จงจับชีป่าอาธรรม์ ผูกมัดรัดมั่นมาให้ได้
เร่งเร็วเร่งยกเข้าไป อย่าไว้ให้เนิ่นเวลา ฯ
๏ บัดนั้น ฝ่ายนายทหารยักษา
ได้แจ้งแห่งราชบัญชา อสุราขบเขี้ยวเคี้ยวฟัน
ต่างต่างกวัดแกว่งอาวุธ อุตลุดโห่ร้องแผ่นดินลั่น
ก็ประดาเข้าล้อมพร้อมกัน จนถึงอารัญกุฎี ฯ
๏ เมื่อนั้น พระภุชพงศ์ทรงสวัสดิ์รัศมี
เห็นหมู่อสุรามาราวี จึ่งมีพระราชบัญชา
ดูกรพระลักษมณ์สุริย์วงศ์ อันเผ่าพงศ์อี่สำมนักขา
แต่พี่สังหารผลาญชีวา มรณาเกลื่อนกลาดดาษไป
มาตรแม้นจะนับจะประมาณ กว่าหมื่นแสนล้านอสงไขย
ก็ต้องคำเทวาสุราลัย ซึ่งให้เราไวกูณฐ์มา
สังหารพวกพาลสัตว์บาป ที่ใจหยาบทุจริตริษยา
เจ้าจงอยู่เพื่อนนางสีดา พี่จะไปเคี่ยวฆ่ากุมภัณฑ์
ตรัสแล้วก็จับศรทรง งามสง่าดั่งองค์พระสุริย์ฉัน
เสด็จย่างเยื้องจรจรัล ออกจากอารัญกุฎี ฯ
๏ บัดนั้น หมู่มารทหารยักษี
เห็นมนุษย์ถือศรมาราวี โกรธดั่งอัคคีไหม้ฟ้า
ต่างต่างกวัดแกว่งอารุธ สำแดงฤทธิรุทรแกล้วกล้า
โลดโผนโจนจ้วงทะลวงมา ด้วยกำลังศักดากุมภัณฑ์ ฯ
๏ เมื่อนั้น พระจักรรัตน์แก้วรังสรรค์
องค์เดียวรับรองป้องกัน ไล่ประจัญเข่นฆ่าราวี ฯ
๏ ดั่งหนึ่งพระกาลชาญฤทธิ์ จะมาเอาชีวิตยักษี
หวดซ้ายป้ายขวาเป็นโกลี ในที่ท่ามกลางโยธา ฯ
๏ บัดนั้น หมู่มารทหารยักษา
เขม้นหมายจะล้างชีวา อสุราเข้ากลุ้มรุมกัน
ยิงแย้งแทงฟันสับสน อลวนโห่ร้องก้องสนั่น
รุกโรมโจมตีบุกบัน กุมภัณฑ์ไม่คิดชีวี ฯ
๏ เมื่อนั้น พระสุริย์วงศ์องค์นารายณ์เรืองศรี
กลอกกลับรับรอต่อตี อสุรีตายกลาดพนาดร
เห็นพวกพลมารไม่เปลืองตา ผ่านฟ้าก็ชักพระแสงศร
พาดสายหมายเขม้นจะราญรอน ภูธรก็ผาดแผลงไป ฯ
๏ ต้องหมู่ม้ารถคชสาร พหลพลมารน้อยใหญ่
ตายกลาดย่อยยับทั้งทัพชัย ไม่เป็นตำบลสนธยา ฯ
๏ เมื่อนั้น ตรีเศียรสิทธิศักดิ์ยักษา
เห็นมนุษย์นั้นมีศักดา สังหารโยธาพลากร
บรรดาพวกพลอสุรินทร์ ไพร่นายตายสิ้นด้วยแสงศร
พิโรธโกรธกริ้วดั่งไฟฟอน ขับพญากุญชรเข้าโจมแทง ฯ
๏ เมื่อนั้น พระจักรีตรีภพสยบแสยง
รับรองป้องกันประจัญแรง สัประยุทธ์กลางแปลงติดพัน
หวดด้วยคันศรสิทธิศักดิ์ งาช้างนั้นหักดั่งแกล้งหั่น
อันพญาคชสารซับมัน ตัวสั่นร้องก้องพนาลี ฯ
๏ เมื่อนั้น ตรีเศียรสุริย์วงศ์ยักษี
กริ้วโกรธพิโรธดั่งอัคคี อสุรีก็ขว้างจักรมา ฯ
๏ โชติช่วงดั่งดวงอโณทัย เสียงสนั่นหวั่นไหวทุกทิศา
เวียนวงรอบองค์พระจักรา ร้อนแรงแสงกล้าดังเพลิงกัลป์ ฯ
๏ เมื่อนั้น พระกฤษณุรักษ์รังสรรค์
เห็นจักรอสูรกุมภัณฑ์ บันลือเสียงสนั่นโลกา
จึ่งชักอัคนิวาตพาดสาย พระเนตรหมายน้าวหน่วงเงื้อง่า
ก็ผาดแผลงไปด้วยฤทธา เสียงสนั่นลั่นฟ้าธาตรี ฯ
๏ ศรไปล้างจักรแหลกลง แล้วต้องช้างทรงยักษี
ล้มกับพ่างพื้นปัถพี ก็สุดสิ้นชีวีทั้งนายควาญ ฯ
๏ เมื่อนั้น ตรีเศียรฤทธิไกรใจหาญ
ยืนอยู่กับพื้นสุธาธาร ขุนมารยิ่งกริ้วโกรธา
สามปากแผดร้องก้องสนั่น ขบฟันเขม้นเข่นฆ่า
หกเนตรดั่งดวงพระสุริยา ก็ถาโถมเข้ามาราวี ฯ
๏ เมื่อนั้น พระอวตารทรงสวัสดิ์รัศมี
รับรองป้องกันประจัญตี ต่างหนีต่างไล่โรมรัน
โจนขึ้นเหยียบเข่าน้าวเศียร หันเวียนรวดเร็วดั่งจักรผัน
อสุรีฉวยเอวยืนยัน กลอกกลับจับกันไปมา ฯ
๏ เมื่อนั้น ตรีเศียรสิทธิศักดิ์ยักษา
ยกหัตถ์ปัดป้องศัสตรา อสุราไม่คิดชีวี
หมายเขม้นเผ่นทะยานเข้าโจมจับ กรกระหยับหอกแก้วเรืองศรี
ต่างหาญต่างกล้าราวี ต่างรับต่างตีไม่ละกัน ฯ
๏ เมื่อนั้น พระหริวงศ์องค์นารายณ์รังสรรค์
โจนขึ้นเหยียบบ่ายืนยัน มือนั้นน้าวเศียรขุนมาร
กรขวากวัดแกว่งธนูทรง งามสง่าดั่งองค์พระสุริย์ฉาน
ตีต้องอสุราสาธารณ์ ล้มซานหันเซไปมา ฯ
๏ เมื่อนั้น ตรีเศียรฤทธิไกรใจกล้า
รณรงค์สิ้นพลโยธา อสุราเจ็บช้ำทั้งอินทรีย์
ไม่คิดแก่ชีพชีวัน กุมภัณฑ์น้าวหน่วงศรศรี
พาดสายหมายมุ่งราวี อสุรีก็ผาดแผลงไป ฯ
๏ เสียงสนั่นครั่นครื้นโพยมหน สุธาดลกัมปนาทหวาดไหว
เป็นศรเกลื่อนกลาดนภาลัย เวียนไวรอบองค์พระอวตาร ฯ
๏ เมื่อนั้น พระจักรีผู้ปรีชาหาญ
แลเห็นตรีเศียรขุนมาร แผลงศรชัยชาญมาโรมรัน
จึ่งจับพรหมาสตร์ออกพาดสาย หมายล้างชีวาให้อาสัญ
น้าวหน่วงเงื้อง่ายืนยัน ทรงธรรม์ผาดแผลงไปด้วยฤทธิ์ ฯ
๏ เขาพระสุเมรุก็เอนเอียง สำเนียงเลื่อนลั่นถึงดุสิต
ต้องอกตรีเศียรปัจจามิตร สุดสิ้นชีวิตทันที ฯ
๏ เมื่อนั้น เทวานางฟ้าทุกราศี
เห็นพระหริรักษ์จักรี ฤทธีเลิศลบโลกา
สังหารตรีเศียรทูษณ์ขร ทั้งหมู่นิกรยักษา
ตายกลาดดาษพื้นพสุธา พร้อมหน้าแซ่ซ้องถวายชัย
ให้ทรงศักดาวราฤทธิ์ ปัจจามิตรอย่ารอต่อได้
อันฝูงอัปสรสุราลัย ดีใจเยี่ยมพักตร์ทุกวิมาน
บ้างโปรยทิพมาศสุมาลี ล้วนมีคันธรสหอมหวาน
ดีดสีตีเป่าบรรเลงลาน ตบหัตถ์ฉัดฉานทั้งเมืองฟ้า ฯ
๏ เมื่อนั้น พระตรีภพลบโลกนาถา
ครั้นเสร็จสังหารอสุรา เทวาโปรยทิพบุษบัน
กลิ่นตลบอบอาบเอาใจ ภูวไนยปรีดิ์เปรมเกษมสันต์
จึ่งเสด็จย่างเยื้องจรจรัล มายังอรัญกุฎี ฯ
๏ เมื่อนั้น ฝ่ายสำมนักขายักษี
ครั้นทูษณ์ขรตรีเศียรอสุรี สิ้นชีพชีวีก็ตกใจ
ความกลัวพระลักษมณ์พระทรงศิลป์ ดั่งจะแทรกแผ่นดินลงไปได้
ก็ออกจากโรมคัลกรุงไกร ลุยสมุทรข้ามไปลงกา ฯ
๏ ครั้นถึงจึ่งขึ้นจากฝั่ง รีบเดินด้วยกำลังยักษา
ระเสิดระสังซังเซมา เข้าในทวาราเวียงชัย ฯ
๏ บัดนั้น ฝ่ายหมู่อสุราน้อยใหญ่
หญิงชายซึ่งอยู่ในกรุงไกร แลไปเห็นองค์นางเทวี
มือด้วนตีนกุดปากแหว่ง เป็นริ้วแร่งทรลักษณ์บัดสี
หูขาดจมูกขาดไม่สมประดี อสุรีแปลกองค์กัลยา
สยายผมนมยานถึงชายพก ต่างตระหนกตกใจถ้วนหน้า
บ้างว่าภูตพรายเข้ามา บ้างว่าแม่ห่าผีไพร
ลูกเด็กเล็กน้อยชายหญิง บ้างล้มบ้างวิ่งไม่ดูได้
ร้องตรีดหวีดหวาดวุ่นไป ด้วยไม่รู้จักนางเทวี ฯ
๏ เมื่อนั้น นางสำมนักขายักษี
อุตส่าห์ดำรงอินทรีย์ ตรงไปที่เฝ้าเจ้าลงกา ฯ
๏ ครั้นถึงจึ่งกอดบาทบงสุ์ องค์พระบรมเชษฐา
ชลเนตรอาบพักตร์กัลยา โศกาเพียงสิ้นชีวัน ฯ
๏ เมื่อนั้น ทศเศียรสุริย์วงศ์รังสรรค์
เห็นน้องท้าวแสนโศกจาบัลย์ กุมภัณฑ์ตระหนกตกใจ
ทั้งเห็นโอษฐ์กรรณจมูกขาด กรบาทด้วนสิ้นเป็นหนองไหล
พญายักษ์กริ้วโกรธคือไฟ อันไหม้ทั่วทั้งจักรวาล
โจนจากแท่นแก้วบัลลังก์ทรง เรียกหมู่จัตุรงค์ทวยหาญ
แล้วแผลงฤทธิไกรชัยชาญ ด้วยกำลังขุนมารอันศักดา ฯ
๏ กลับเป็นสิบพักตร์ยี่สิบกร สูงเงื้อมอัมพรเวหา
กายนั้นใหญ่หลวงมหิมา ดูดั่งภูผาอัศกรรณ
สิบพักตร์เปล่งเนตรยี่สิบดวง โชติช่วงดั่งแสงสุริย์ฉัน
สิบปากกระดากลิ้นเคี้ยวฟัน เสียงสนั่นดั่งเขาพระเมรุทรุด
กระทืบบาทผาดโผนโจนร้อง กึกก้องฟากฟ้าอึงอุด
มือหนึ่งจับศรฤทธิรุทร มือสองนั้นยุดพระขรรค์ชัย
มือสามจับจักรกวัดแกว่ง มือสี่จับพระแสงหอกใหญ่
มือห้าจับตรีแกว่งไกว มือหกฉวยได้คทาธร
มือเจ็ดนั้นจับง้าวง่า มือแปดคว้าได้พะเนินขอน
มือเก้ากุมเอาโตมร กรสิบนั้นหยิบเกาทัณฑ์
อาวุธครบทั้งยี่สิบหัตถ์ แกว่งกวัดไวว่องดั่งจักรผัน
ใครทำน้องกูมาสู้กัน จะหํ้าหั่นมิให้แค้นคอกา ฯ
๏ โกรธพลางทางมีพจมาน บรรหารถามสำมนักขา
เหตุผลสิ่งใดกัลยา จึ่งมาเป็นได้ถึงเพียงนี้
มันผู้ซึ่งทำน้องรัก เป็นยักษ์หรือมนุษย์ฤๅษี
หรือเทพบุตรครุฑาวาสุกรี จงพาพี่ไปผลาญราญรอน ฯ
๏ เมื่อนั้น นางสำมนักขาดวงสมร
ได้ฟังบัญชาพระภูธร ประนมกรทูลเป็นมารยา
เดิมน้องนี้ไม่สบายใจ จึ่งลาพระองค์ไปเล่นป่า
พบพระรามพระลักษมณ์นางสีดา บวชอยู่โคทาวารี
นางนั้นทรงโฉมอรชร ยิ่งเทพอัปสรในราศี
ตัวข้าอุ้มองค์นางเทวี จะพาหนีมาถวายภูวไนย
พระลักษมณ์ตามทันที่กลางทาง ชิงนางสีดาไว้ได้
ทำโทษข้าปิ้มจะบรรลัย ดั่งไร้สุริย์วงศ์พงศ์พันธุ์
ตัวน้องจึ่งไปแจ้งความ สามพระเชษฐารังสรรค์
โกรธายกพลไปโรมรัน มนุษย์นั้นกลับผลาญมรณา
ขอเชิญพระองค์ไปชิงชัย ฆ่าให้สิ้นชีพสังขาร์
แล้วจงพาองค์นางสีดา มาไว้เป็นศรีเมืองมาร ฯ
๏ เมื่อนั้น ทศเศียรสุริย์วงศ์ใจหาญ
ได้ฟังน้องท้าวเล่าอาการ ไฟราคร่านร้อนพันทวี
ซับซาบทุกเส้นโลมา เสน่หารุมรึงดั่งเพลิงจี่
ซึ่งกริ้วโกรธาจะฆ่าตี ยินดีก็ละลายหายไป
อาวุธที่ถือนั้นตกลง จะทันรู้พระองค์ก็หาไม่
แต่คะนึงถึงโฉมประโลมใจ ฤทัยเดือดดิ้นแดยัน
จึงถามว่ารูปนางสีดา ซึ่งงามลํ้านางฟ้าสรวงสวรรค์
กับมณโฑโสภาวิลาวัณย์ จะละม้ายคล้ายกันประการใด ฯ
๏ เมื่อนั้น น้องท้าวผู้มีอัชฌาสัย
ทูลว่าอันหญิงทั้งแดนไตร ถึงจะงามก็ไม่พร้อมเพรา
ซึ่งจะเอาพี่นางมณโฑเปรียบ เทียมเทียบไกลกันสักพันเท่า
เปรียบขนงแพ้ขนงนงเยาว์ เปรียบทรงศอเล่าก็ไกลกัน
เปรียบปรางสีดาก็น่าชม เปรียบเนตรเนตรคมคมสัน
เปรียบพักตร์ผ่องแผ้วดั่งดวงจันทร์ เปรียบถันดั่งปทุมละอองนวล
เปรียบนาสานางงามแฉล้ม เปรียบโอษฐ์เห็นแย้มเป็นที่สรวล
เปรียบทรงแพ้ทรงโดยกระบวน เปรียบนวลแพ้นวลนางสีดา
เปรียบทั้งมารยาทก็แพ้ด้วย ทรวดสวยเป็นที่เสน่หา
เลิศลักษณ์ทรงเบญจกัลยา ทั้งโลกาจะเปรียบก็ไม่มี ฯ
๏ เมื่อนั้น ท้าวทศพักตร์ยักษี
ได้ฟังน้องท้าวพาที ดั่งวารีทิพย์มารดลง
ยิ่งแสนพิศวาสจะขาดใจ ราคร้อนฤทัยใหลหลง
จึ่งว่าเจ้าชมนางโฉมยง กับองค์มณโฑว่าไกลกัน
ถ้าจะเปรียบกับโฉมพระอุมา พระลักษมีโสภาสาวสวรรค์
พระสุรัสวดีวิลาวัณย์ ทั้งสามองค์นั้นเห็นใครดี ฯ
๏ เมื่อนั้น นางสำมนักขายักษี
จึ่งทูลว่านางสีดานี้ มีสิริเสาวภาคย์จำเริญตา
จะเปรียบพระลักษมีศรีสวัสดิ์ พระสุรัสวดีเสน่หา
ทั้งโฉมสมเด็จพระอุมา น้องเห็นดีกว่าทั้งสามองค์
จะจัดงามสามนางประมวลเข้า ไม่เทียมเท่าสีดานวลหง
แม้นใครได้เห็นนางโฉมยง จะงวยงงหลงลืมสมประดี
มีตาสองตานี้สุดรู้ ที่จะดูสิ้นงามมารศรี
ควรเป็นปิ่นสนมนารี พระพี่เร่งตรึกตราอย่าช้าวัน
ทูลพลางนางหลงเล่าความ ถึงพระลักษมณ์พระรามรังสรรค์
ทั้งสององค์ทรงโฉมละกลกัน ยิ่งกว่าเทวัญทุกชั้นฟ้า
แม้นได้พระมาร่วมห้อง น้องจะสงวนชมทั้งซ้ายขวา
ครั้นได้สมประดีคืนมา กัลยาเขินใจไม่พาที ฯ
๏ เมื่อนั้น ทศเศียรสุริย์วงศ์ยักษี
ยิ่งฟังยิ่งเฟือนสมประดี ที่ในรูปทรงนางสีดา
ตั้งแต่น้องท้าวมากล่าวถึง ให้คะนึงในความเสน่หา
แสนรักสุดรักกัลยา อสุราคลั่งคลุ้มกลุ้มใจ
แล้วว่าพระรามผู้สามี จะเปรียบงามกับพี่นี้ไฉน
ถ้าได้มาร่วมภิรมย์ใน เห็นจะรักใคร่นะบังอร ฯ
๏ เมื่อนั้น นางสำมนักขาดวงสมร
ฟังพระเชษฐาฤทธิรอน ออกนามภูธรก็ยินดี
เคลิ้มใจใหลหลงเจรจา เมตตาน้องเถิดพระโฉมศรี
อันมือด้วนตีนกุดเพียงนี้ ภูมีอย่าปรารมภ์ใจ
แม้นพระจะภิรมย์สมสนิท น้องจะนิมิตกายใหม่
จะงามกว่าสีดาทรามวัย ให้พระพิสมัยทั้งสององค์ ฯ
๏ เมื่อนั้น ทศพักตร์พงศ์ท้าวครรไลหงส์
ได้ยินออกนามนางโฉมยง เคลิ้มหลงสิ้นสมประฤดี
จึ่งสรวมสอดกอดนางน้อง ประคองขึ้นใส่ตักยักษี
จะอายเหนียมเรียมไยเทวี บุญเจ้ากับพี่ได้สร้างมา
ตระโบมโลมลูบจูบพักตร์ ผลักพี่เสียไยกนิษฐา
ครั้นเพ่งพิศก็ผิดนางสีดา อนิจจาเจ้าพี่พี่หลงไป
ให้คิดขวยเขินสะเทิ้นจิต จะพิศดูหน้าน้องก็ไม่ได้
พญามารร่านร้อนอาวรณ์ใจ ฝันใฝ่ถึงองค์นางเทวี
แต่ผุดลุกผุดนั่งคลั่งคลุ้ม ไฟราครึงรุมดั่งเพลิงจี่
ทอดถอนฤทัยไม่สมประดี ก็จรลีเข้าห้องอลงกรณ์ ฯ
๏ ลดองค์ลงเหนือบัลลังก์รัตน์ ตรัสแก่มณโฑดวงสมร
ตามสำมนักขาบังอร ทูลแจ้งภูธรแต่ต้นมา
อันลักษมณ์รามหยาบหยามหมิ่นกัน ความแค้นพี่นั้นหนักหนา
ดั่งน้องเราประดาษชาติช้า สุริย์วงศ์พงศาไม่มี
ตัดจมูกตัดโอษฐ์ทำโทษกร รอนตีนสินมือโฉมศรี
มิหนำซ้ำผลาญชีวี ทูษณ์ขรตรีเศียรมรณา
ครั้นจะไปฟาดฟันให้บรรลัย ก็อายใจด้วยมันเป็นชีป่า
ไตรโลกจะล่วงนินทา ว่าฆ่ามนุษย์เท่าแมงวัน
นิ่งเสียก็จะอัปยศนัก แก่ฝูงสุรารักษ์ในสวรรค์
ทั้งหมู่นักสิทธ์คนธรรพ์ จะชวนกันเยาะเย้ยไยไพ
พี่คิดจะลักเอาเมียมา ให้แสนโศกาเลือดตาไหล
แก้แค้นทำแทนให้ถึงใจ เจ้าจะเห็นกระไรนางเทวี ฯ
๏ เมื่อนั้น นวลนางมณโฑมารศรี
ได้ฟังพระราชวาที ชุลีกรสนองบัญชา
อันเหตุนี้อัศจรรย์นัก ถึงได้โหมหักเข่นฆ่า
จนสามพระน้องมรณา เป็นน่าหลากใจพ้นคิด
ชะรอยน้องท้าวไปก่อความ จึงเกิดสงครามต่อติด
ถ้าเจ็บแค้นจะแทนปัจจามิตร ชอบคิดณรงค์ต่อกัน
ซึ่งจะไปลักเมียเขามา โลกาจะสำรวลเย้ยหยัน
ถึงชอบก็เห็นเป็นเสียธรรม์ อย่าหุนหันให้ผิดประเวณี ฯ
๏ เมื่อนั้น ทศเศียรสุริย์วงศ์ยักษี
ได้ฟังจึ่งตอบวาที เจ้าว่ามานี้ก็แจ้งใจ
อันซึ่งกลความกลศึก ลับลึกจึ่งเอาชนะได้
จะด่วนรบรากันด้วยอันใด แต่ลักเมียมาไว้จะมรณา
ตรีโลกหรือจะล่วงติฉิน ใช่จะยินดีด้วยเสน่หา
พี่ตัดต้นกลศึกด้วยปรีชา จะกลัวนินทาก็ใช่การ ฯ
๏ เมื่อนั้น นางมณโฑเยาวยอดสงสาร
ยอกรสนองพจมาน ผ่านฟ้าตริตรองให้จงดี
อันพระลักษมณ์พระรามสุริย์วงศ์ หลานองค์อัชบาลเรืองศรี
พงศ์พระหริรักษ์จักรี ฤทธีเลิศลบโลกา
ลืมไปแล้วหรือเมื่อครั้งก่อน เสด็จยังบัญชรกับข้า
นกกระจอกผัวเมียบินมา ชมกันที่หน้าพระแกลชัย
สิบปากพระขับให้บินหนี สกุณีจะกลัวก็หาไม่
ข้าจึ่งนบนิ้วบังคมไป ออกนามท่านไทอัชบาล
พระขรรค์ลอยมาแต่อากาศ ตัดเศียรนกขาดกับหน้าฉาน
แต่พระนามท่านยังเชี่ยวชาญ จะมาดูหมิ่นหลานก็ผิดที ฯ
๏ เมื่อนั้น ท้าวทศกัณฐ์ยักษี
ได้ฟังคั่งแค้นแสนทวี อสุรีมิได้จำนรรจา
เบือนพักตร์นิ่งนึกตรึกตะลึง ถึงโฉมนางสีดาเสน่หา
ครั้นคํ่ายํ่าแสงสนธยา อสุราเข้าที่บรรทมใน ฯ
๏ เอนองค์ลงเหนือบรรจถรณ์ ยอกรก่ายพักตร์โหยไห้
ราคร้อนดั่งนอนในไฟ อาลัยถึงโฉมนางเทวี
หลับเนตรให้เห็นเป็นสีดา คล้ายมาแอบองค์ยักษี
คว้าไขว่ด้วยใจยินดี พบเขนยข้างที่อลงกรณ์
เกี่ยวกระหวัดรัดแนบแอบชิด คิดว่าสีดาดวงสมร
ลืมเนตรไม่เห็นบังอร พระกรกอดหมอนเอนองค์
ก็ผลักเสียจากกายา อสุราครวญคิดพิศวง
ทำไฉนจะได้นางโฉมยง มาเป็นปิ่นอนงค์นารี
แต่ผุดลุกผุดนั่งไม่ไสยาสน์ จนภานุมาศเรื่อแรงแสงสี
โกกิลไก่แก้วสกุณี ร้องมี่เร้าเร่งอโณทัย ฯ
๏ จึ่งคิดได้ว่าลูกกากนา มารีศผู้มีอัชฌาสัย
จะให้ไปล่อลวงทรามวัย เห็นว่าจะได้ดั่งใจคิด
ตริแล้วสระสรงทรงเครื่อง อร่ามเรืองกรกุมศรสิทธิ์
เสด็จจากปราสาทแก้วชวลิต ทรงฤทธิ์ออกท้องพระโรงคัล ฯ
๏ ลดองค์เหนือแท่นเนาวรัตน์ ภายใต้เศวตฉัตรฉายฉัน
พร้อมหมู่อสุรกุมภัณฑ์ ก้มเกล้าอภิวันท์ดุษฎี
จึ่งมีพระราชบรรหาร แก่มารีศมารยักษี
บัดนี้พี่น้องสองชี กับนารีหนึ่งชื่อสีดา
มาอยู่ที่โคทาสาคร ตัดกรนางสำมนักขา
ทั้งทูษณ์ขรตรีเศียรอสุรา มันล้างชีวาบรรลัย
ครั้นจะไปพิฆาตฟาดฟัน จะมีเกียรติยศนั้นก็หาไม่
จำจะผลาญด้วยการกลใน ให้มันได้ทุกข์แสนทวี
ท่านจงจำแลงเป็นกวางทอง ผิวพรรณผุดผ่องจำรัสศรี
ไปยังอรัญกุฎี ล่อลวงเทวีด้วยมารยา
ให้นางมีจิตพิศวง ลุ่มหลงในกลยักษา
แล้วทำเดินร่ายชายมา แทบใกล้ศาลาอรไท
แม้นว่าลักษมณ์รามไปตามกวาง เราจะลักนางมาให้ได้
ตัวท่านจงเร่งรีบไป อย่าช้าแต่ในเวลานี้ ฯ
๏ เมื่อนั้น พญามารีศยักษี
ได้ยินออกนามพระจักรี อสุรีตกใจเป็นพ้นนัก
ดั่งหนึ่งพญามัจจุราช มาพิฆาตตัดเศียรด้วยคมจักร
จึ่งสนองบัญชาพญายักษ์ พระปิ่นปักนัคเรศจงเมตตา
อันซึ่งพระรามองค์นี้ คือพระสี่กรนาถา
อวตารมาบำรุงโลกา ปรากฏพระยศเกรียงไกร
พระอนุชาทั้งสามไปยงยุทธ์ พลสี่สิบสมุทรหาเหลือไม่
แม่ข้ากับพี่ก็บรรลัย กากนาหมดไปด้วยฤทธี
ตัวข้าก็แทบประดาตาย ด้วยศรพระนารายณ์เรืองศรี
หนีได้จึ่งรอดชีวี พระภูมีก็ทราบบาทา
ครั้งนี้จะให้กลับไป ฆ่าชีวาลัยเสียดีกว่า
ถ้าพระองค์มิทรงพระเมตตา น่าที่จะม้วยชีวัน ฯ
๏ เมื่อนั้น ทศเศียรพงศ์พรหมรังสรรค์
ได้ฟังดั่งตรีแทงกรรณ กุมภัณฑ์กริ้วโกรธโกรธา
ผุดลุกขึ้นจากบัลลังก์อาสน์ กระทืบบาทผาดร้องดั่งฟ้าผ่า
เหวยเหวยมารีศอสุรา มากลัวชีป่าอันสัญจร
จึ่งแกล้งสรรเสริญมนุษย์ ว่านารายณ์ฤทธิรุทรทรงศร
ญาติวงศ์บรรลัยไม่อาวรณ์ มาลวงหลอนกูด้วยอันใด
เสียแรงนับถือว่าเป็นน้า จะเจรจาจริงก็หาไม่
ถึงมันจะมีฤทธิไกร ข้ามสมุทรมาได้เมื่อไรมี ฯ
๏ เมื่อนั้น มารีศสิทธิศักดิ์ยักษี
ได้ฟังพญาอสุรี นบนิ้วชุลีแล้วทูลไป
อันพระวงศ์พงศ์พันธุ์มรณา ใช่ว่าไม่แค้นนั้นหาไม่
แต่ข้าคิดเห็นจะเป็นภัย จึงได้ทูลทัดบทมาลย์
ด้วยพระองค์ผู้วงศ์พรหเมศ เป็นปิ่นเกศกษัตรามหาศาล
ประกอบด้วยพระสนมบริวาร จะต้องการอะไรแก่สีดา
ให้ได้เดือดร้อนเพราะนางเดียว จะเกิดศึกขับเคี่ยวไปวันหน้า
พระองค์ก็ทรงพระปัญญา จงตรึกตราโดยธรรมประเวณี ฯ
๏ เมื่อนั้น ท้าวยี่สิบกรยักษี
ได้ฟังกริ้วโกรธคืออัคคี จึ่งมีสีหนาทตวาดไป
เพียงหนึ่งปราสาทราชฐาน จะหักพังไม่ทานทนได้
เหวยเหวยมารีศจังไร ถึงจะเกิดศึกใหญ่ไม่กลัวกัน
แม้นมิไปตามประกาศิต กูจะล้างชีวิตให้อาสัญ
ลูกเมียโคตรวงศ์พงศ์พันธุ์ อันจะเหลืออยู่นั้นอย่าสงกา ฯ
๏ เมื่อนั้น พญามารีศยักษา
เห็นท้าวทศกัณฐ์โกรธา ความกลัวอาญาเป็นพ้นคิด
ตัวสั่นหน้าซีดไม่สมประดี อสุรีอัดอั้นตันจิต
จะไปก็กลัวพระทรงฤทธิ์ จะอยู่กลัวชีวิตจะวายปราณ
ทั้งญาติวงศ์พงศ์พันธุ์ จะพากันสิ้นชีพสังขาร
จำจะสู้เสียชนมาน ไปตามบุราณกรรมมี
คิดแล้วประณตบทบงสุ์ ทูลองค์พญายักษี
ซึ่งข้าทานทัดทั้งนี้ ด้วยภักดีต่อองค์ภูวไนย
เห็นผิดจากธรรมทศพิธ จะแกล้งคิดบิดผันนั้นหาไม่
เมื่อมิฟังแล้วก็จนใจ จะทำตามในพระบัญชา
แต่ซึ่งจะออกไปนั้น ชีวันจะม้วยสังขาร์
พระองค์จงทรงพระเมตตา เลี้ยงลูกเมียข้าผู้ภักดี ฯ
๏ เมื่อนั้น องค์ท้าวทศพักตร์ยักษี
ได้ฟังดั่งทิพวารี มาโสรจสรงอินทรีย์ขุนมาร
จึ่งกล่าวมธุรสอันสุนทร ดูกรมารีศใจหาญ
ตัวท่านก็ปรีชาชาญ อันจะวายปราณนั้นผิดไป
แม้นว่าทำการสำเร็จ ยศศักดิ์บำเหน็จจะแทนให้
ทั้งบุตรภรรยาอย่าอาลัย จะเลี้ยงไว้ให้สุขสวัสดี ฯ
๏ เมื่อนั้น มารีศสิทธิศักดิ์ยักษี
รับสั่งแล้วถวายอัญชุลี ไปยังที่อยู่อสุรา ฯ
๏ ครั้นถึงห้องทองไสยาสน์ อันโอภาสด้วยลายเลขา
กรกอดนางแก้วเจษฎา แสนโศกโศกาจาบัลย์
สะอื้นพลางพลางกล่าวสุนทร ดูกรเยาวยอดเฉลิมขวัญ
ตั้งแต่วันนี้จะจากกัน เวรทันพี่แล้วนางเทวี
เหตุด้วยอีสำมนักขา มายอโฉมสีดามารศรี
บัดนี้พญาอสุรี จะให้พี่แปลงกายเป็นกวางไป
ล่อลวงองค์พระหริรักษ์ แล้วจะลักนางมาพิสมัย
ครั้นว่าทานทัดก็ขัดใจ จะฆ่าให้สิ้นวงศ์พงศ์พันธุ์
สุดคิดพี่แล้วนะโฉมตรู จะสู้เสียชนมาอาสัญ
ครั้งก่อนปิ้มม้วยชีวัน หากว่าหนีทันจึ่งรอดมา
ครั้งนี้น่าที่พี่จะตาย ด้วยศรพระนารายณ์นาถา
โอ้ว่าเจ้าดวงนัยนา กัลยาค่อยอยู่จงดี ฯ
๏ เมื่อนั้น นางแก้วเจษฎาโฉมศรี
ได้ฟังพระราชสามี เทวีตีอกเข้าทันใด
ดั่งหนึ่งพระกาลพาลราช มาพิฆาตตัดเศียรไปได้
ซบพักตร์ลงกอดพระบาทไว้ อรไทครวญคร่ำรำพัน
โอ้ว่าพระปิ่นปกเกศ ได้พึ่งเดชเป็นสุขเกษมสันต์
ควรหรือมาวิบัติพลัดกัน จนถึงชีวันมรณา
เสียแรงพระองค์ฝากกาย หมายจะพึ่งท้าวยักษา
ควรหรือยังไม่เมตตา แกล้งฆ่าให้สิ้นชีวี
ตั้งแต่วันนี้จะทนทุกข์ เสื่อมสุขจากความเกษมศรี
จะกินน้ำตาทุกราตรี มีแต่จะได้เดือดร้อน
พระองค์จงพิฆาตฟาดฟัน ผลาญชีวันเมียเสียก่อน
จึ่งจะสิ้นอาลัยอาวรณ์ บังอรร่ำพลางทางโศกา ฯ
๏ เมื่อนั้น พญามารีศยักษา
ได้ฟังองค์อัครชายา ซบพักตร์วอนว่ายิ่งอาลัย
ชลนัยน์คลอคลองนองเนตร แสนเทวษทอดถอนใจใหญ่
กรกอดประทับกับอกไว้ เจ้าผู้ดวงใจอย่าโศกี
อันเกิดมาในภพสงสาร ใครจะพ้นพระกาลก็ใช่ที่
ถึงเขาพระสุเมรุคีรี ก็มีที่บรรลัยด้วยไฟกัลป์
อันพรหมลิขิตติดตัวมา หรือจะไม่มรณาอาสัญ
เจ้าอย่าแสนโศกาจาบัลย์ ขวัญเมืองค่อยอยู่สถาวร
จงระวังความผิดคิดกลัว ฝากตัวนุชนาฏสายสมร
แก่องค์ท้าวยี่สิบกร สั่งแล้วบทจรขึ้นมา ฯ
๏ ครั้นถึงนบนิ้วบังคม พระพงศ์พรหมธิราชยักษา
ท่ามกลางอสูรเสนา คอยฟังบัญชาอสุรี ฯ
๏ เมื่อนั้น ทศเศียรสุริย์วงศ์ยักษี
ครั้นเห็นมารีศก็ยินดี มีพักตร์ผ่องเพียงจันทรา
ดั่งได้สีดาเยาวลักษณ์ มาร่วมรสรักเสน่หา
สรวลยิ้มพริ้มพรายจำนรรจา อสุราสำราญฤทัย
จึ่งมีพระราชบรรหาร เหวยเสนามารผู้ใหญ่
จงจัดโยธาอันร่วมใจ ที่ว่องไวปรีชากล้าฤทธิ์
ให้ได้สักห้าสิบตน อันอาจปลอมปล้นถึงดุสิต
เตรียมทั้งรถแก้วชวลิต กูจะไปโดยทิศอัมพร ฯ
๏ บัดนั้น จึ่งเปาวนาสูรชาญสมร
รับสั่งพระองค์ทรงฤทธิรอน ชุลีกรแล้วรีบออกมา ฯ
๏ จัดพลทหารชำนาญยุทธ์ เลือกล้วนฤทธิรุทรแกล้วกล้า
แต่ละตนมีกำลังกายา สู้ข้าศึกได้เป็นหมื่นพัน
เติบโตลํ่าสันสามารถ องอาจเรี่ยวแรงแข็งขัน
ห้าวฮึกขบเขี้ยวเคี้ยวฟัน กรนั้นกวัดแกว่งอารุธ
ต่างตนต่างว่าเราเท่านี้ ถึงจะพบไพรีนับสมุทร
จะอาสาพระองค์ออกยงยุทธ์ ฆ่าให้ม้วยมุดด้วยศักดา ฯ
๏ เมื่อนั้น ท้าวทศพักตร์ยักษา
ครั้นรุ่งสร่างสว่างเวลา เสด็จมาเข้าที่สรงชล ฯ
๏ ให้ไขท่อแก้วปทุมทอง ปทุมทิพย์เป็นละอองฝอยฝน
ฝอยฟุ้งจรุงรสสุคนธ์ รสคันธ์ปรุงปนสุมามาลย์
สุมามาศสนับเพลาภูษา ภูษิตรจนาเครือก้าน
เครือเกี้ยวชายไหวโอฬาร โอฬาร์ชัชวาลชายแครง
ชายครุยเกราะแก้วกาบกระหนก กาบกระหนาบรัดอกเครือแย่ง
เครือยกทับทรวงลายแทง ลายทิพพรายแสงสังวาลวัลย์
สังวาลแววทองกรพาหุรัด พาหุเรืองจำรัสทับทิมคั่น
ทับทิมควงธำมรงค์เรือนสุบรรณ เรือนสะบัดเพชรพรรณอลงกรณ์
อลงกตมงกุฎดอกไม้ทัด ดอกไม้ทิศเนาวรัตน์ประภัสสร
ประภัสศรีสุวรรณกรรเจียกจร กรกุมศรชัยจรลี ฯ
๏ ครั้นถึงจึ่งขึ้นพิชัยรถ อลงกตจำรัสรัศมี
ให้พญามารีศอสุรี นั่งที่หน้าราชรถทรง ฯ
๏ รถเอยราชรถแก้ว กงเพริศกำแพร้วงอนระหง
ทูบแอบท้ายอ่อนยรรยง ดุมวงดูวับจับกัน
กาบแก้วแวววามบัลลังก์รัตน์ สีจำรูญแสงจำรัสฉายฉัน
เทียบสัตว์เทียมสิงห์สองพัน ตัวกลั่นต่างกล้าเริงรณ
ขุนรถขับรีบผันผยอง ลอยทางเลื่อนท้องเวหน
เมฆกลับหมอกเกลื่อนอำพน ลมบนเกลื่อนบังอโณทัย
ยักษีย่อมแสนสามารถ เคียงองค์ข้างอาสน์อยู่ไสว
รีบขับรถข้ามสมุทรไป อำไพเอี่ยมเพียงสุริยน ฯ
๏ ครั้นถึงฝั่งฟากสาคร ก็ลอยร่อนลงจากเวหน
ซุ่มอยู่ที่ชายอารญ ต้นทางโคทาวารี
จึ่งกำชับปากเสียงพลไกร อย่าไอจามพูดจาอึงมี่
แล้วให้มารีศอสุรี แปลงอินทรีย์เป็นมฤคา ฯ
๏ เมื่อนั้น มารีศสิทธิศักดิ์ยักษา
รับสั่งแล้วถวายบังคมลา ก็เข้าไปในป่าพนาวัน ฯ
๏ ยอกรประนมเหนือเกศ คิดคุณพรหเมศรังสรรค์
อ่านเวทแปลงกายกุมภัณฑ์ ด้วยฤทธีอันมหิมา ฯ
๏ บัดเดี๋ยวก็เป็นกวางทอง ผิวผ่องเพียงเทพเลขา
ถองเขาดั่งแก้วมุกดา สองตาดั่งดวงมณีนิล
สองหูดั่งกลีบบุษบัน สี่เท้ายืนยันจบกลิ่น
เยื้องย่องทำนองดั่งหงส์บิน งามสิ้นทั่วสรรพางค์กาย
เสร็จแล้วคะนองลองเชิง ร่ายเริงระเหิดเฉิดฉาย
ปีปเปรี้ยงดั่งเสียงกวางทราย เยื้องกรายมายังอสุรา ฯ
๏ เมื่อนั้น ท้าวทศพักตร์ยักษา
เห็นมารีศนิมิตกายา เป็นกวางทองโสภาวิลาวัณย์
น่าเชยน่าชมน่ารัก พญายักษ์ปรีดิ์เปรมเกษมสันต์
จึ่งลงจากรถแก้วแพรวพรรณ กุมภัณฑ์ลูบทั่วอินทรีย์
แล้วมีพระราชบรรหาร สั่งมารีศมารยักษี
ท่านจงรีบไปยังกุฎี ทำทีล่อลวงนางสีดา
เห็นหลงด้วยกลอุบาย แล้วเดินชายเข้าดงพงป่า
แม้นผัวนางติดตามมา จงร้องด้วยมารยาอสุรี
ให้ประจักษ์ดั่งเสียงพระราม น้องชายก็จะตามไปช่วยพี่
เราจึ่งจะลักนางเทวี หนีไปลงกาพระนคร ฯ
๏ เมื่อนั้น มารีศขุนมารชาญสมร
รับสั่งพระองค์ทรงฤทธิรอน บทจรตรงไปยังศาลา ฯ
๏ เมื่อนั้น ทศเศียรสุริย์วงศ์ยักษา
เห็นกวางทองย่องตามมรคา อสุราก็สะกดรอยไป ฯ
๏ ครั้นใกล้ยังอาศรมสถาน ขุนมารผู้มีอัชฌาสัย
เข้าแอบอยู่ชายพนาลัย นัยน์เนตรเขม้นคอยที ฯ
๏ เมื่อนั้น มารีศกวางทองยักษี
ครั้นมาถึงหน้ากุฎี ทำทีเป็นกวางพนาวัน
แกล้งเดินเหยาะเหย่าเข้าใกล้ ทำตกใจตื่นโจนโผนผัน
ลำพองลองเชิงยืนยัน ตานั้นเหลือบดูกัลยา
เห็นนางแลมาก็ทำร้อง เยื้องย่องประหนึ่งจะเข้าหา
แล้วโลดโผนโจนไปโจนมา ก้มเงยกินหญ้าเป็นที ฯ
๏ เมื่อนั้น นวลนางสีดามารศรี
อยู่กับพระลักษมณ์พระจักรี ที่หน้าพระบรรณศาลา
เหลือบแลไปเห็นพญากวาง เยื้องย่างมาตามชายป่า
สีเหลืองเรืองรองดั่งทองทา รจนาพริ้งเพราทั้งกาย
ปากเท้าแดงดั่งปัทมราช งามประหลาดกว่ากวางทั้งหลาย
แสนสวาทดั่งจะขาดใจตาย จึ่งทูลพระนารายณ์สามี
พระองค์ผู้ทรงศักดาเดช จงโปรดเกศข้าบาทบทศรี
ช่วยจับสุวรรณมฤคี มาเลี้ยงไว้ที่ศาลา
น้องรักจักได้เชยชม ให้เป็นบรมสุขา
แม้นตายจงเอาหนังมา ตัวข้าจะลาดเป็นอาสน์นอน ฯ
๏ เมื่อนั้น พระจักรกฤษณ์ฤทธิรงค์ทรงศร
ได้ฟังอัครราชบังอร ภูธรพิศดูมฤคี
เยื้องย่องทำนองดั่งยนต์ งามขนงามเขางามสี
งามรัดงามเรียวทั้งอินทรีย์ มีความสงสัยในวิญญาณ์
จึ่งกล่าวพจนารถอันสุนทร ดูกรเยาวยอดเสน่หา
กวางนี้ใช่กวางอรัญวา เห็นจะเป็นมารยากุมภัณฑ์
ครั้นจะซึ่งหน้ามาต่อฤทธิ์ กลัวว่าชีวิตจะอาสัญ
ไม่อาจหักโหมโรมรัน มันจึ่งแกล้งแปลงเป็นกวางมา
หวังจะล่อลวงให้ติดตาม ด้วยกลสงครามของยักษา
แม้นพี่ไปจากศาลา เห็นว่าจะมีเหตุการณ์ ฯ
๏ เมื่อนั้น นางสีดาเยาวยอดสงสาร
ได้ฟังบัญชาพระอวตาร กราบกับบทมาลย์แล้วทูลไป
พระองค์ผู้ทรงศักดาฤทธิ์ ทั่วทั้งทศทิศก็ปราบได้
อันกวางสุวรรณอำไพ ในหิมวาลัยก็ย่อมมี
แต่หากไม่ทรงพระเมตตา จึ่งแกล้งว่ามารยายักษี
แม้นมิได้พญามฤคี ข้านี้จะม้วยชีวัน
ทูลพลางสะอื้นซบพักตร์ กับตักพระนารายณ์รังสรรค์
แสนเทวษวิงวอนรำพัน กัลยากลิ้งเกลือกเสือกไป ฯ
๏ เมื่อนั้น พระหริวงศ์ทรงฤทธิ์แผ่นดินไหว
เห็นนางแสนโศกร่ำไร เพียงชีวาลัยจะมรณา
สองกรช้อนองค์อัคเรศ ลูบเช็ดชลเนตรซ้ายขวา
รับขวัญแล้วมีบัญชา แก้วตาอย่าทรงโศกี
ตัวเจ้าก็เป็นเพื่อนยาก สู้แสนลำบากมาด้วยพี่
ไฉนจะไม่รักนางเทวี มารศรีอย่าร้อนรนใจ
ซึ่งเจ้าประสงค์กวางทอง จะจับมาให้น้องอย่าร้องไห้
ปลอบพลางลูบหลังอรไท แล้วตรัสไปแก่องค์อนุชา
เจ้าผู้ร่วมทุกข์ร่วมยาก ร่วมลำบากร่วมชีพสังขาร์
พี่จะไปจับมฤคา จงอยู่รักษานางเทวี ฯ
๏ เมื่อนั้น พระลักษมณ์ทรงสวัสดิ์รัศมี
จึ่งสนองพจนารถวาที ภูมีจงยั้งพระทัยคิด
อันซึ่งสุวรรณมฤคา ท่วงทีกิริยานั้นเห็นผิด
จะเป็นอสุราแกล้งนิมิต เหมือนทรงฤทธิ์มีราชโองการ ฯ
๏ เมื่อนั้น นางสีดาเยาวยอดสงสาร
ฟังพระอนุชาทัดทาน นงคราญขัดแค้นแน่นอุรา
จึ่งว่าขอบใจเจ้าลักษมณ์ ภักดีต่อองค์พระเชษฐา
ตัวพี่เป็นบาทบริจา ได้ความยากมาด้วยกัน
ตั้งแต่วันจากพระบุรี ไม่มีสิ่งสุขเกษมสันต์
วันนี้พบกวางสุวรรณ ผิวพรรณเป็นที่จำเริญตา
พี่จะใคร่ได้ไว้ชมเล่น ตามประสาเข็ญใจที่ในป่า
ให้คลายวายทุกข์เวทนา อนิจจาควรหรือไม่ปรานี
จะทูลห้ามไยเล่านะน้องรัก จงชักพระขรรค์มาฟันพี่
ว่าพลางแสนโศกโศกี เทวีเพียงสิ้นชีวัน ฯ
๏ เมื่อนั้น พระสุริย์วงศ์องค์นารายณ์รังสรรค์
เห็นนางโศการำพัน ดั่งหนึ่งชีวันจะวายปราณ
จึ่งโอบอุ้มองค์ขึ้นใส่ตัก พิศพักตร์แล้วคิดสงสาร
ตระโบมโลมปลอบนงคราญ เจ้าดวงชนมานของพี่ยา
อย่าแสนโศกาอาวรณ์ ทุกข์ร้อนเศร้าโทมนัสสา
พี่จะไปจับมฤคา มาให้แก้วตายาใจ
ว่าแล้วตรัสสั่งพระลักษมณ์ น้องรักผู้มีอัชฌาสัย
จงอยู่รักษาอรไท อย่าให้มีเหตุเภทพาล
ตรัสพลางจับศรอันศักดา งามสง่าดั่งพระสุริย์ฉาน
ยุรยาตรจากอาสน์อลงการ ผ่านฟ้าหมายมุ่งมฤคี ฯ
๏ เมื่อนั้น ฝ่ายพญามารีศยักษี
เห็นพระหริรักษ์จักรี จรลีออกจากศาลา
ทำแกล้งผาดโผนโจนร้อง ลำพองลองเชิงแล้วกินหญ้า
ล่อให้พระเสด็จตามมา ด้วยกลมารยากุมภัณฑ์
ครั้นว่าเห็นใกล้ก็ชายหนี ทำทีโลดโจนโผนผัน
เดินร่ายตามชายพนาวัน หวังให้ไกลบรรณศาลา ฯ
๏ เมื่อนั้น พระตรีภูวนาถนาถา
เลี้ยวไล่สุวรรณมฤคา โดยแถวแนวป่าพนาลี ฯ
๏ พระเร่งรีบติดตามกวางไป จนอุทัยร้อนแรงแสงสี
พิโรธโกรธกริ้วดั่งอัคคี ภูมีขึ้นศรจะรอนราญ ฯ
๏ เมื่อนั้น พญามารีศใจหาญ
โลดโผนโจนข้ามห้วยธาร ผ่านขึ้นบนเนินบรรพตา ฯ
๏ วิ่งพลางเหลียวหลังไม่ยั้งหยุด จนสุดกำลังยักษา
ลืมตัวด้วยกลัวพระจักรา ก็กลายกลับเป็นหน้ากุมภัณฑ์ ฯ
๏ เมื่อนั้น พระกฤษณุรักษ์รังสรรค์
แลเห็นพญากวางสุวรรณ หน้านั้นกลับเป็นยักษ์ไป
ก็รู้ว่าอสูรแปลงเพศ ทรงเดชกริ้วโกรธดั่งเพลิงไหม้
จึ่งประกาศสีหนาทเกรียงไกร เหวยไอ้มารีศอสุรี
ครั้งเมื่อแม่มึงเป็นกา ไปโฉบศาลาพระฤๅษี
ตัวกูสังหารผลาญชีวี สวาหุพี่มึงก็บรรลัย
มึงนี้กูไว้ชีวิต จะรู้คุณสักนิดก็หาไม่
ไอ้ชาติทรลักษณ์จังไร ครั้งนี้กูไม่ไว้ชีวา
ว่าแล้วชักศรพาดสาย ชำเลืองเยื้องกรายเงื้อง่า
เขม้นหมายซึ่งกายมฤคา ผ่านฟ้าผาดแผลงไปด้วยฤทธิ์ ฯ
๏ พระเมรุสัตภัณฑ์ก็หวั่นไหว สนั่นไปถึงชั้นดุสิต
ต้องตัวอสุราปัจจามิตร โลหิตไหลดาษสุธาธาร ฯ
๏ เมื่อนั้น พญามารีศใจหาญ
ต้องศรเจ็บเพียงบรรลัยลาญ ขุนมารร้องขึ้นด้วยมารยา
โอ้ว่าเจ้าลักษมณ์ผู้ร่วมใจ กวางนี้มิใช่กวางป่า
มันกลายไปเป็นอสุรา เข้าต่อฤทธาราวี
น้องรักจงเร่งมาช่วย แม้นช้าพี่จะม้วยด้วยยักษี
ร้องพลางล้มลงกับปัถพี อสุรีสุดสิ้นชีวัน ฯ
๏ เมื่อนั้น นางสีดาเยาวยอดสาวสวรรค์
ได้ยินสำเนียงกุมภัณฑ์ ร้องนั้นเหมือนเสียงพระสี่กร
ตกใจดั่งสายสุนีบาต มาฟอนฟาดกายาดวงสมร
แสนทุกข์แสนเทวษอาวรณ์ บังอรตรัสแก่อนุชา
ได้ยินแล้วหรือน้องรัก เสียงพระทรงจักรเรียกหา
ให้เจ้าผู้ร่วมชีวา ไปช่วยเข่นฆ่าอสุรี
พ่อจงรีบไปให้ทัน จะได้โรมรันกับยักษี
แม้นช้าพระองค์จะเสียที เจ้าพี่อย่านิ่งนอนใจ ฯ
๏ เมื่อนั้น พระลักษมณ์ผู้มีอัชฌาสัย
ฟังพระเสาวนีย์อรไท ประนมไหว้กราบทูลด้วยปรีชา
อันองค์พระนารายณ์อวตาร หรือจะแพ้พวกพาลยักษา
แต่ทูษณ์ขรตรีเศียรอันศักดา โยธานับสมุทรไม่ทานฤทธิ์
ถึงไพรีเพียบพื้นแผ่นดิน ก็จะบรรลัยสิ้นด้วยศรสิทธิ์
เสียงนี้เป็นเสียงปัจจามิตร ผิดเสียงสมเด็จพระจักรี
แม้นน้องไปตามพระภุชพล ก็จะต้องด้วยกลยักษี
พระพี่นางจะอยู่ผู้เดียวนี้ ภายหลังจะมีภัยพาล ฯ
๏ เมื่อนั้น นางสีดาเยาวยอดสงสาร
ได้ฟังดั่งพิษเพลิงกาฬ มาเผาผลาญร้อนทั่วกายา
จึ่งว่าอนิจจาเจ้าลักษมณ์ นี่หรือว่ารักพระเชษฐา
จะให้ตามไปช่วยพระจักรา มากลับคิดร้ายไม่อายใจ
แสร้งว่าอสุราอุบายร้อง จะเลียมลองใจข้าหรือไฉน
จะละให้พระองค์บรรลัย คิดไยฉะนี้อนุชา
แม้นเจ้ามิออกไปตามพี่ วันนี้เราจะม้วยสังขาร์
ว่าพลางซบพักตร์ลงโศกา กัลยาครวญคร่ำรำพัน ฯ
๏ โอ้อนิจจาตัวกูเหมือนคนชั่ว ใช้ผัวไปม้วยอาสัญ
ดังหญิงแพศยาอาธรรม์ สิ้นกัปสิ้นกัลป์ไม่ว่าดี
โอ้ว่าสมเด็จพระหริวงศ์ ทรงคุณยิ่งฟ้าราศี
รักเมียไม่เสียดายชีวี จึ่งเสียทีด้วยกลอสุรา
เสียแรงที่ได้อวตาร หรือมาแพ้แก่มารยักษา
ร่ำพลางตีอกเข้าโศกา ดั่งว่าจะสิ้นชีวัน ฯ
๏ เมื่อนั้น พระลักษมณ์สุริย์วงศ์รังสรรค์
ฟังนางตัดพ้อรำพัน ดั่งอาวุธฟาดฟันกายา
จึ่งยอกรประนมเหนือเกศ ทูลองค์อัคเรศเสน่หา
ซึ่งพระเสาวนีย์ตรัสมา ไม่ควรแก่ข้าผู้ภักดี
ตัวน้องจงรักพระพี่เจ้า ดั่งมารดาเกิดเกล้าเกศี
ซึ่งจะให้โดยเสด็จพระจักรี ข้านี้ขัดสนจนใจ
เมื่อพระองค์จะไปตามกวาง ผ่านฟ้าหาวางพระทัยไม่
ให้ข้ารักษาพี่นางไว้ กว่าพระภูวไนยจะกลับมา
แม้นไปภายหลังมีเหตุ ทรงเดชจะลงโทษา
ด้วยล่วงพระราชบัญชา ตัวข้าก็จะสิ้นสุดปราณ ฯ
๏ เมื่อนั้น นางสีดาเยาวยอดสงสาร
ยิ่งฟังยิ่งแค้นแน่นวิญญาณ จึงมีพจมานตรัสไป
ถึงพระองค์ให้อยู่รักษาพี่ เมื่อมีเหตุมาจะทำไฉน
จะเป็นโทษทัณฑ์ด้วยอันใด หากแกล้งใส่ไคล้เจรจา
ทั้งนี้เพื่อจิตเจ้าคิดคด ทรยศต่อองค์พระเชษฐา
เพราะอยู่แต่สองในศาลา แสร้งบิดเบือนว่าทุกสิ่งไป
ถึงมาตรตัวเราจะเป็นม่าย ที่จะหมายพึ่งเจ้านั้นหาไม่
สู้เสียชีวิตชีวาลัย ตายไปตามองค์พระสี่กร ฯ
๏ เมื่อนั้น พระลักษมณ์สุริย์วงศ์ทรงศร
ฟังพระเสาวนีย์ตัดรอน ให้รุ่มร้อนพระทัยดั่งไฟกัลป์
ครั้นจะไปกลัวล่วงบรรหาร องค์พระอวตารรังสรรค์
จะอยู่ตามบัญชาพระทรงธรรม์ ก็เกรงพี่นางนั้นจะโกรธา
แต่ถอนทอดฤทัยถอยคิด ร้อนจิตเพียงสิ้นสังขาร์
ชลเนตรคลอดวงนัยนา กราบกับบาทาเทวี
ตัวน้องขอลาบาทบงสุ์ ไปตามองค์พระนารายณ์เรืองศรี
พี่นางจงอยู่สวัสดี อย่าโศกีเร่าร้อนฤทัย
ทูลแล้วยอกรขึ้นเหนือเกศ ฝากฝูงเทเวศร์น้อยใหญ่
อินทร์พรหมยมเรศทั้งแดนไตร พระไพรเจ้าป่าพนาลี
อันอยู่ทั่วทิพวิมาน ทุกห้วยธารเถื่อนถํ้าคีรีศรี
ทั้งองค์นางพระธรณี ข้านี้ขอฝากนางกัลยา
อันเป็นมเหสีทรงลักษณ์ ของพระหริรักษ์นาถา
ฝากแล้วจับศรศักดา บ่ายหน้าย่างเยื้องจรจรัล ฯ
๏ เดินพลางพระทางหยุดอยู่ ดูพระพี่นางแล้วโศกศัลย์
ให้หนักอกหนักใจจาบัลย์ กลับมาอภิวันท์แล้วโศกี ฯ
๏ รื้อขืนอารมณ์ข่มจิต ทรงฤทธิ์ประณตบทศรี
ออกจากอรัญกุฎี จรลีไปตามมรคา ฯ
๏ เมื่อนั้น ฝ่ายฝูงสุราฤทธิ์ทุกทิศา
ทั้งหกห้องสวรรค์ชั้นฟ้า เจ้าป่าภูมิพฤกษ์เทวัญ
ได้ฟังพระลักษมณ์สุริย์วงศ์ ฝากองค์สีดาสาวสวรรค์
ให้เร่าร้อนฤทัยดั่งไฟกัลป์ เทวัญเล็งทิพเนตรมา
เห็นเจ้าลงกาพญายักษ์ จะมาลักอัคเรศเสน่หา
ต่างตระหนกตกใจเป็นโกลา ทุกเมืองแมนแดนฟ้าสุราลัย
ครั้นจะมารักษานางเทวี กลัวเดชอสุรีไม่มาได้
ต่างทุกข์ต่างร้อนอาวรณ์ใจ จึ่งตริไปแต่แรกอวตาร ฯ
๏ ก็รู้ว่าทศพักตร์ยักษา มันจะสิ้นชีวาสังขาร
เหตุด้วยสีดาเยาวมาลย์ จะก่อการเคี่ยวฆ่าอสุรี
ถึงมาตรมันพานางไป จะเป็นไรแก่องค์พระลักษมี
พระนารายณ์จะตามนางเทวี ทั้งจะพบโยธีวานร
ช่วยกันเคี่ยวเข็ญเข่นฆ่า ให้สิ้นวงศ์อสุราด้วยแสงศร
โลกาจะได้สถาวร เพราะพระสี่กรปราบมาร
ตริพลางต่างองค์โสมนัส แซ่ซ้องตบหัตถ์ฉัดฉาน
อื้ออึงไปทั่วจักรวาล แสนสนุกสำราญทั้งเมืองฟ้า ฯ
๏ เมื่อนั้น ฝ่ายท้าวทศพักตร์ยักษา
ครั้นเห็นพระลักษมณ์อนุชา ออกจากศาลาก็ยินดี
ดั่งได้น้ำสุรามฤต มาลูบทรวงดวงจิตยักษี
แย้มยิ้มพริ้มพักตร์เปรมปรีดิ์ อสุรีก็เด็ดใบไม้มา
แล้วจึ่งยอกรขึ้นเหนือเกศ โอมอ่านพระเวทคาถา
เสกใบไม้ลูบกายา ด้วยศักดาเดชกุมภัณฑ์ ฯ
๏ บัดเดี๋ยวกลับเป็นดาบส อันมีพรตชำนาญฌานขยัน
ห่มหนังเสือลายพรายพรรณ เจิมจันทน์นุ่งผ้าคากรอง
สอดสายธุหร่ำมุ่นชฎา มือขวาถือตาลิปัตรป้อง
สวมประคำมณีดั่งสีทอง แล้วเดินย่องตามชายพนาลี ฯ
๏ ครั้นถึงจึ่งแอบพุ่มไม้ แลไปเห็นองค์มารศรี
นั่งอยู่ที่หน้ากุฎี งามลํ้านารีในเมืองอินทร์ ฯ
๏ พิศพักตร์ผ่องพักตร์ดั่งจันทร พิศขนงก่งงอนดั่งคันศิลป์
พิศเนตรดั่งเนตรมฤคิน พิศทันต์ดั่งนิลอันเรียบราย
พิศโอษฐ์ดั่งหนึ่งจะแย้มสรวล พิศนวลดั่งสีมณีฉาย
พิศปรางดั่งปรางทองพราย พิศกรรณคล้ายกลีบบุษบง
พิศจุไรดั่งหนึ่งแกล้งวาด พิศศอวิลาศดั่งคอหงส์
พิศกรดั่งงวงคชาพงศ์ พิศทรงดั่งเทพกินรา
พิศถันดั่งปทุมเกสร พิศเอวเอวอ่อนดั่งเลขา
พิศผิวผิวผ่องดั่งทองทา พิศจริตกิริยาก็จับใจ
ยิ่งพิศยิ่งเพลินจำเริญรัก พญายักษ์ครวญคิดพิสมัย
สำราญแย้มยิ้มพริ้มไพร ก็ตรงเข้าไปยังกุฎี ฯ
๏ ครั้นถึงซึ่งหน้าอาศรม มีความชื่นชมเกษมศรี
ทำเป็นสำรวมอินทรีย์ ดั่งโยคีมีพรตจรรยา
จึ่งร่ายคาถามหาละลวย เป่ารวยตามลมไปตรงหน้า
แล้วอวยพรพึมพำชำเลืองตา ชัยตุมหาสถาวร ฯ
๏ เมื่อนั่น นวลนางสีดาดวงสมร
เห็นดาบสเข้ามาถวายพร งามด้วยสังวรอินทรีย์
มิได้มีใจสงกา กัลยาประณตบทศรี
แล้วกล่าวสุนทรวาที พระมุนีนี้นามกรใด
บำเพ็ญฌานสร้างพรตพรหมจรรย์ ศาลาอารัญนั้นอยู่ไหน
อตส่าห์บุกป่าฝ่าไพร มีกิจสิ่งไรพระอาจารย์ ฯ
๏ เมื่อนั้น ทศเศียรผู้ปรีชาหาญ
ฟังเสียงฟังรสพจมาน ปานอมฤตฟ้ายาใจ
พร้อมทั้งจริตมารยาท ยิ่งแสนพิศวาสหลงใหล
จึ่งมีมธุรสตอบไป รูปนี้ได้ชื่อว่าสุธรรม์
อยู่แดนลงกาธานี ไม่มีโลโภโมหันธ์
ตั้งแต่รักษาพรหมจรรย์ นานได้แปดพันปีมา
ไม่สบายจึ่งเที่ยวจงกรม ให้เป็นบรมสุขา
พอแลเห็นบรรณศาลา ตานี้ยินดีเป็นพ้นนัก
จึ่งอุตส่าห์แวะเข้ามาดู หวังว่าจะใคร่รู้จัก
พบเจ้าเยาวยอดวิไลลักษณ์ ผ่องพักตร์เสาวภาคย์จำเริญใจ
มาอยู่ผู้เดียวที่ในป่า ถิ่นฐานพาราเป็นไฉน
อันนามกรชื่อไร เหตุใดมาบวชเป็นโยคี ฯ
๏ เมื่อนั้น โฉมนางสีดามารศรี
ได้ฟังวาจาพระมุนี เทวีจึ่งกล่าวสุนทร
ตัวข้านี้เป็นอัคเรศ พระราเมศสุริย์วงศ์ทรงศร
มีนามสีดาบังอร อยู่พระนครอยุธยา
ผ่านฟ้ารับสัตย์พระบิตุรงค์ มาทรงผนวชเป็นชีป่า
ข้ากับพระลักษมณ์อนุชา เสน่หาต่อเบื้องบทมาลย์
จึ่งออกมาตามปรนนิบัติ ที่ในพนัสไพรสาณฑ์
แต่อยู่ที่นี่ก็ช้านาน พึ่งเห็นพระอาจารย์วันนี้ ฯ
๏ เมื่อนั้น ท้าวทศพักตร์ยักษี
ได้ฟังพจนารถเทวี จึ่งกล่าววาทีอันสุนทร
อนิจจาเจ้าผู้จำเริญพักตร์ ทรงลักษณ์ยิ่งเทพอัปสร
งามเสงี่ยมเอี่ยมองค์อรชร จะหาเปรียบบังอรไม่เทียมทัน
จะว่าโดยเอ็นดูอย่าน้อยใจ ใช่จะแกล้งกล่าวเสกสรร
เจ้ากับพระรามสามีนั้น ไกลกันดั่งดินกับแผ่นฟ้า
แม้นได้ไปเป็นมเหสี ทศเศียรอสุรีจะดีกว่า
สมบัติพัสถานเขาโอฬาร์ เดชาปรากฏทั้งแดนไตร
ท่านนั้นเป็นวงศ์พรหเมศ ทั่วทุกเทเวศบังคมไหว้
ท้าวไร้อัคเรศอันพึงใจ ที่จะได้เป็นปิ่นนารี
เหมือนเจ้าไปร่วมเศวตฉัตร งามดั่งเนาวรัตน์จำรัสศรี
กับทิพสุวรรณอันรูจี จะเป็นที่สรรเสริญทั้งโลกา ฯ
๏ เมื่อนั้น นางสีดาเยาวยอดเสน่หา
ได้ฟังขัดแค้นแน่นอุรา กัลยาจึ่งตรัสตอบไป
อันทศเศียรขุนยักษ์ ชั่วนักไม่มีใครเปรียบได้
เขารู้อยู่สิ้นทั้งแดนไตร เหตุใดมาชมกันว่าดี
ฝ่ายว่าพระรามสุริย์วงศ์ คือองค์พระนารายณ์เรืองศรี
อวตารมาผลาญอสุรี ภูมีตั้งอยู่ในสัตย์ธรรม์
ไฉนกลับติเตียนด้วยคำคด หรือดาบสพวกพาลโมหันธ์
ไม่รู้ว่าพิษเพลิงกัลป์ มาประมาทเสกสรรเจรจา ฯ
๏ เมื่อนั้น ทศเศียรสุริย์วงศ์ยักษา
ได้ฟังพจนารถนางกัลยา อสุรายิ้มแล้วก็ตอบไป
อนิจจารูปว่าจะให้ดี กลับโกรธฤๅษีก็เป็นได้
อันพระรามสามีอรไท ที่ไหนจะเทียมทศพักตร์
น้อยทั้งสมบัติพัสถาน ศฤงคารบริวารอาณาจักร
ทั้งฤทธีปรีชาก็อ่อนนัก เปรียบกับพญายักษ์นั้นไกลกัน
มาตรแม้นจะต่อฤทธา แต่พริบตาก็จะม้วยอาสัญ
รักเจ้าจึ่งว่าโดยธรรม์ กัลยาคิดดูให้จงดี ฯ
๏ เมื่อนั้น โฉมนางสีดามารศรี
ได้ฟังถ้อยคำโยคี ดั่งคมตรีเสียบกรรณกัลยา
จึ่งว่าฤๅษีนี้ทุจริต ไม่อยู่โดยกิจชีป่า
มาดูหมิ่นองค์พระจักรา ไม่มีฤทธาหรือว่าไร
อันทูษณ์ขรตรีเศียรสามนาย น้องชายทศกัณฐ์นั้นไปไหน
กับพลสี่สิบสมุทรไท คือใครสังหารชีวัน
ถึงขุนยักษ์สิบพักตร์ยี่สิบกร ไม่ครั่นศรพระนารายณ์รังสรรค์
สิ้นทั้งโคตรวงศ์พงศ์พันธุ์ อย่าสำคัญว่าจะรอดชีวี
เรานี้มิได้สมาคม ฟังลมโกหกฤๅษี
เร่งไปเสียจากกุฎี อย่ามาเซ้าซี้เจรจา ฯ
๏ เมื่อนั้น ท้าวราพนาสูรยักษา
ได้ฟังกริ้วโกรธโกรธา อสุราร้องตวาดไป
เหม่เหม่สีดายุพาพาล ถ้อยคำสามานย์หยาบใหญ่
ยกผัวว่ามีฤทธิไกร จะได้เห็นกันในวันนี้
ตัวเรามิใช่ดาบส คือทศพักตร์ยักษี
แม้นว่าพระรามมีฤทธี จงมาต่อตีด้วยกัน
ว่าแล้วกลับกลายเป็นรูปยักษ์ สิบพักตร์กรแกว่งพระแสงขรรค์
สิบปากขบเขี้ยวเคี้ยวฟัน เนตรนั้นดั่งดวงสุริยา ฯ
๏ เมื่อนั้น โฉมนางสีดาเสน่หา
แลเห็นเป็นรูปอสุรา กัลยาตระหนกตกใจ
เรียกองค์พระลักษมณ์พระจักรี จะมีสมประดีก็หาไม่
ร้องตรีดหวีดหวาดวุ่นไป อรไทวิ่งหนีกุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
เห็นนางสีดาวิลาวัณย์ ตัวสั่นวิ่งร้องไม่สมประดี
พญามารแย้มยิ้มพริ้มพราย ตาหมายจะจับนางโฉมศรี
ไล่ลัดสกัดทันที อสุรีคว้าไขว่ไปมา ฯ
๏ ครั้นทันโฉมยงนงลักษณ์ พญายักษ์กั้นกางขวางหน้า
แล้วมีมธุรสวาจา แก้วตาอย่าตระหนกตกใจ
ความพี่รักเจ้าเยาวเรศ เปรียบปานดวงเนตรก็เปรียบได้
ขอเชิญยุพยอดอรไท มาไปเป็นศรีเมืองมาร
จะตั้งเจ้าไว้ให้เป็นเอก ร่วมเศวกฉัตรฉายฉาน
ใหญ่กว่าสนมบริวาร ในปราสาทสุรกานต์อลงกรณ์
ว่าพลางก็เข้าประคององค์ ค่อยดำรงโอบอุ้มดวงสมร
รับขวัญแล้วพาบังอร บทจรไปรถมณี ฯ
๏ ครั้นถึงจึ่งวางนางลง ยังท้ายรถทรงจำรัสศรี
ขับทะยานผ่านฟ้าด้วยฤทธี พวกพลอสุรีก็ล้อมมา ฯ
๏ เมื่อนั้น นางสีดาเยาวยอดเสน่หา
เหลียวดูพระบรรณศาลา กัลยาพ่างเพียงจะขาดใจ
แลหาพระลักษมณ์พระจักรแก้ว จะเห็นแว่วตามมาก็หาไม่
ยิ่งวิโยคโศกแสนอาลัย อรไทครวญถึงพระภัสดา
โอ้ว่าพระจอมมงกุฎเกศ ก็แจ้งเหตุว่ากลยักษา
ตัวข้าไม่ฟังพระบัญชา ให้ผ่านฟ้าไปตามมฤคี
พระลักษมณ์ทานทัดก็ขัดใจ ขืนขับให้ไปช่วยพี่
อสุรามันจึ่งได้ที ลักเมียหนีจากบทมาลย์
กลับมาจะเห็นศาลาเปล่า จะโศกเศร้ากำสรดด้วยสงสาร
อกเอ๋ยใครเลยจะแจ้งการ แก่พระอวตารสี่กร
ให้รีบตามมาบัดเดี๋ยวนี้ สังหารอสุรีด้วยแสงศร
สุดคิดเมียแล้วพระภูธร ร่ำพลางบังอรก็โศกา ฯ
๏ มาจะกล่าวบทไป ถึงสดายุราชปักษา
อยู่ในวิมานอันโอฬาร์ สกุณาคิดถึงพระจักรี
นานแล้วมิได้ไปเยี่ยมบาท พระนารายณ์ธิราชเรืองศรี
ป่านนี้สามกษัตริย์ธิบดี จะมีสุขหรือทุกข์ประการใด
อย่าเลยวันนี้จะไปดู ให้รู้ร้ายดีเป็นไฉน
ก็ออกจากวิมานอำไพ ถีบทะยานขึ้นในเมฆา ฯ
๏ ลมปีกลั่นปานพายุพัด เมฆกลัดหมอกเกลื่อนพระเวหา
สะท้านดงสะเทือนดินโกลา มืดฟ้ามัวฝนอึงอล
สิงขรสาครกัมปนาท โลกธาตุลั่นทั่วทุกแห่งหน
ปกศรีปิดแสงสุริยน พยับบังโพยมบนอนธการ
ถารีบถีบเร็วกว่าลมพัด ปีกกวัดปัดแกว่งสำแดงหาญ
ข้ามสมุทรเขาสุเมรุจักรวาล ผ่านเมฆเผ่นมาด้วยฤทธี ฯ
๏ จึงเหลือบแลเห็นทศพักตร์ ลักองค์สีดามารศรี
ใส่ท้ายรถรัตนมณี อสุรีแวดล้อมเหาะมา
กริ้วโกรธพิโรธดั่งเพลิงกัลป์ ราปีกเข้ากั้นขวางหน้า
จึ่งร้องสำทับด้วยวาจา ว่าเหวยดูกรขุนมาร
เหตุใดตัวมึงจึงบังอาจ ไปลักอัครราชยอดสงสาร
ขององค์พระรามผู้ปรีชาญ ไม่กลัววายปราณหรือว่าไร
ท่านนั้นคือองค์พระทรงนาค มาจากเกษียรสมุทรใหญ่
นี่พระลักษมีคู่ใจ ไอ้จังไรจงเชิญนางเทวี
คืนไปถวายพระทรงฤทธิ์ จะได้รอดชีวิตยักษี
แม้นเอ็งไม่ฟังเราพาที กูจะผลาญชีวีอสุรา ฯ
๏ เมื่อนั้น ทศเศียรสุริย์วงศ์ยักษา
ได้ฟังพญาสกุณา โกรธาตวาดประกาศไป
เหม่เหม่ไอ้ชาติเดียรฉาน อหังการเจรจาหยาบใหญ่
ถึงมาตรนารายณ์เรืองชัย ตัวกูไม่เกรงฤทธี
กงการอะไรไอ้สู่รู้ จะต่อสู้พระกาลเรืองศรี
หัวมึงจะขาดจากอินทรีย์ ด้วยมือกูนี้ไม่พริบตา ฯ
๏ เมื่อนั้น สดายุฤทธิไกรใจกล้า
ได้ฟังทศเศียรอสุรา โกรธาดั่งไฟประลัยกัลป์
จึ่งร้องว่าเหวยไอ้ขุนยักษ์ มึงนี้ทรลักษณ์โมหันธ์
อันท้าวทศรถทรงธรรม์ สหายร่วมชีวันของกูมา
เหตุใดจึ่งว่ามิใช่การ นางสีดาเยาวมาลย์เสน่หา
เป็นศรีสะใภ้ยอดธิดา อสุราไม่รู้หรือว่าไร
ถึงมึงสิบพักตร์ยี่สิบกร หรือจะต่อฤทธิรอนกับกูได้
บัดเดี๋ยวจะม้วยบรรลัย มึงอย่าอาจใจพาที
ว่าแล้วกระหยับปีกร่อน ด้วยกำลังฤทธิรอนปักษี
บินไล่ถาโถมโจมตี จิกหมู่อสุรีบริวาร ฯ
๏ บัดนั้น อสุราห้าสิบทวยหาญ
เห็นปักษีองอาจอหังการ ต่างโถมทะยานเข้าราญรอน
พุ่งซัดอาวุธสับสน ต่างตนก็ยิงธนูศร
ครื้นครั่นสนั่นอัมพร ทินกรมืดคลุ้มชอุ่มควัน ฯ
๏ เมื่อนั้น สดายุฤทธิแรงแข็งขัน
เข้าไล่โฉบฉาบพัลวัน ประจัญกลางหมู่อสุรี
ยักษ์หาญอาจกล้าไม่ละลด ขุนนกทรหดไม่ถอยหนี
เล็บหยิกปากจิกปีกตี โยธีห้าสิบก็มรณา ฯ
๏ เมื่อนั้น ท้าวทศพักตร์ยักษา
เห็นพลสุดสิ้นชีวา โกรธาขบเขี้ยวเคี้ยวฟัน
ยี่สิบกรกวัดแกว่งอาวุธ สำแดงฤทธิรุทรดั่งจักรผัน
กระทืบรถแก้วแพรวพรรณ เข้าไล่บุกบันสกุณี ฯ
๏ เมื่อนั้น จึ่งสดายุราชปักษี
โฉบขยิกจิกฉาบอสุรี คาบได้สารถีที่ขับรถ
เท้าหยิกจิกด้วยจะงอยปาก ถีบกระชากคอขาดเลือดหยด
โฉบตีราชสีห์เลี้ยวลด หมดทั้งสองพันก็บรรลัย
อันรถซึ่งพญามารทรง กำกงหักยับไม่ทนได้
แล้วบินถาโถมเข้าไป หมายใจจะชิงเยาวมาลย์ ฯ
๏ เมื่อนั้น ทศเศียรฤทธิไกรใจหาญ
หัตถ์หนึ่งอุ้มนางเหาะทะยาน สิบเก้ากรรอนราญสกุณี
ด้วยกำลังศักดาวรารุทร จนสิ้นอาวุธยักษี
ยังแต่มือเปล่าเข้าราวี ต่างตีสัประยุทธ์ไปมา ฯ
๏ กุมภัณฑ์ประหวั่นพรั่นใจ กลัวจะเสียชัยแก่ปักษา
อุ้มนางพลางสู้สกุณา ให้พะว้าพะวังด้วยบังอร ฯ
๏ เมื่อนั้น สดายุใจหาญชาญสมร
บินขวางหน้าท้าวยี่สิบกร สำแดงฤทธิรอนดั่งลมกัลป์
กางปีกแผ่หางพลางเย้ย ว่าเหวยอสุรีโมหันธ์
สิบเศียรสิบพักตร์กุมภัณฑ์ ยี่สิบหัตถ์อันชิงชัย
พุ่งซัดอาวุธเป็นห่าฝน จะต้องปลายขนก็หาไม่
ถึงทั้งสามภพจบแดนไตร กูจะเกรงผู้ใดอย่าพึงคิด
กลัวแต่พระสยมภูวนาถ พระนารายณ์ธิราชจักรกฤษณ์
กับธำมรงค์พระอิศวรทรงฤทธิ์ ที่ติดนิ้วน้อยนางมา ฯ
๏ เมื่อนั้น ท้าวทศพักตร์ยักษา
ได้ฟังพญาสกุณา อสุราชื่นชมยินดี
ทั้งสิ้นฤทธิ์สิ้นคิดคิดกลัวตาย สุดหมายจะชนะปักษี
จับข้อพระหัตถ์นางเทวี อสุรีชิงถอดธำมรงค์
ซึ่งอยู่ในนิ้วกนิษฐา องค์นางสีดานวลหง
มุ่งมาดจะพิฆาตให้ปลดปลง ก็ขว้างตรงไปด้วยกำลังกาย ฯ
๏ รัศมีโชติช่วงทั้งอากาศ ต้องสดายุราชดั่งใจหมาย
เพียงคมจักรแก้วแพรวพราย ทำลายชีวิตสกุณี ฯ
๏ เมื่อนั้น พญาสดายุราชปักษี
ครั้นต้องแหวนแก้วพระศุลี เจ็บทั่วอินทรีย์โลมา
สองปีกหางหักสลักอก ตกลงมาจากเวหา
ปากคาบธำมรงค์อลงการ์ เอาใจไว้ท่าพระจักรี ฯ
๏ เมื่อนั้น นวลนางสีดามารศรี
ครั้นเห็นพญาสกุณี ต้องแหวนโมลีอลงการ
ตกลงกับพื้นพสุธา เวทนาถึงสิ้นสังขาร
ความรักความเสียดายพ้นประมาณ นงคราญครวญคร่ำรำพัน ฯ
๏ โอ้ว่าสดายุเอ๋ย ไม่ควรเลยจะสิ้นชีวาสัญ
เรืองฤทธิไกรดั่งไฟกัลป์ ลือทั่วสวรรค์ชั้นฟ้า
ตั้งใจจงรักพระนารายณ์ ไม่คิดกายต่อด้วยยักษา
อสุรีก็จะแพ้ศักดา ควรหรือยังว่าประมาทใจ
เมื่อยังสงครามติดพัน มาโมหันธ์เจรจาก็เป็นได้
จนถึงชีวันบรรลัย ดั่งใช่เชื้อชาติอาชาชาญ
เสียแรงเป็นพ่อสหายรัก พระทรงจักรผู้ปรีชาหาญ
กลับแพ้อสุราสาธารณ์ สงสารเป็นพ้นคณนา
ทีนี้ใครจะช่วยเจ็บร้อน ชิงข้าจากกรยักษา
ร่ำพลางแสนโศกโศกา ปิ้มว่าจะสิ้นชีวี ฯ
๏ เมื่อนั้น ท้าวยี่สิบกรยักษี
รณรงค์มีชัยสกุณี ก็อุ้มพระลักษมีเหาะมา
เดชะบารมีโฉมฉาย ให้บันดาลร้อนกายยักษา
สิ้นแรงที่จะไปในเมฆา ก็ลงมายังพื้นสุธาธาร ฯ
๏ ครั้นถึงจึ่งวางนางลง นำองค์เยาวยอดสงสาร
ดั้นดัดลัดพงดงดาน ข้ามห้วยเหวธารผ่านไป ฯ
๏ เมื่อนั้น นางสีดาผู้ยอดพิสมัย
เดินพลางทางโศกาลัย อรไทเหลียวหาพระจักรี
พอเห็นพญายูงทอง เยื้องย่องบนยอดคีรีศรี
จึ่งกล่าวสุนทรวาที นกเอ๋ยจงมีเมตตา
ช่วยนำเอาข่าวไปถวาย องค์พระนารายณ์นาถา
ว่ายักษีพาข้าหนีมา แสนเวทนาลำบากใจ
ความอายความแค้นนั้นสุดคิด เห็นจะครองชีวิตไว้ไม่ได้
ให้พระองค์เร่งตามมาชิงชัย สั่งพลางเดินไปด้วยกุมภัณฑ์ ฯ
๏ ข้ามธารผ่านทุ่งวุ้งเขา ตามลำเนาแนวป่าพนาสัณฑ์
จนชายบ่ายแสงสุริยัน กัลยาเห็นฝูงวานร
ลูกเกาะหน้าหลังพรั่งพรู เลียบอยู่ที่เชิงสิงขร
จึ่งมีวาจาว่าวอน ดูก่อนท่านผู้สวัสดี
ขอฝากภูษาไวัถวาย องค์พระนารายณ์เรืองศรี
เมตตาช่วยทูลพระจักรี ว่าอสุรีมันลักน้องมา
ว่าพลางนางเปลื้องสไบทรง ออกส่งให้แก่กระบี่ป่า
แล้วสั่งซ้ำร่ำไรโศกา อย่าลืมคำข้าพี่วานร
ให้พระเร่งตามไปโรมรัน ผลาญชีวิตมันด้วยแสงศร
ให้สิ้นโคตรอาสัตย์ดัสกร ยังนครลงกาเมืองมาร ฯ
๏ เมื่อนั้น ทศเศียรผู้ปรีชาหาญ
พาองค์สีดายุพาพาล ข้ามธารแถวป่าพนาวัน
มิได้หยุดหย่อนผ่อนกาย จนชายบ่ายแสงพระสุริย์ฉัน
ด้วยเกรงพระรามจะตามทัน กุมภัณฑ์ถึงฝั่งสมุทรไท
จึ่งคิดว่าสีดาทรงลักษณ์ ทั่วทั้งไตรจักรไม่หาได้
แม้นกูจะพาเข้าไป ไว้ในลงกาธานี
จะเป็นที่เคืองใจเคืองตา กับมณโฑกัลยามเหสี
อย่าเลยจะพานางเทวี ไปไว้ในที่อุทยาน
คิดแล้วช้อนองค์นงลักษณ์ พญายักษ์สำแดงกำลังหาญ
เหาะข้ามสมุทรชลธาร หมายสถานสวนแก้วมาลี ฯ
๏ ครั้นถึงตำหนักที่ประพาส ในราชอุทยานยักษี
ก็วางองค์สีดาเทวี ลงที่แท่นแก้วอลงกรณ์
เดชะด้วยโพธิสมภาร พระมารดาโลกดวงสมร
พญายักษ์เข้าใกล้บังอร ให้ร้อนฤทัยดังไฟกัลป์
สิบเศียรเพียงแตกทำลาย ด้วยเดชะพระนารายณ์รังสรรค์
ก็เสด็จย่างเยื้องจรจรัล ออกจากสุวรรณพลับพลา ฯ
๏ จึ่งมีพระราชบรรหาร สั่งสหัสกุมารโอรสา
ให้ระวังระไวนางสีดา ตรวจตรากำชับกันจงดี
แม้นว่ามีเหตุเภทภัย กูไม่ไว้ชีวิตยักษี
สั่งแล้วสำแดงฤทธี เหาะเข้าบูรีขุนมาร ฯ
๏ เมื่อนั้น พระจักรีผู้ปรีชาหาญ
แผลงศรต้องกวางสาธารณ์ บรรลัยลาญสุดสิ้นชีวี
จึ่งเอาเชือกเขาเถาวัลย์ ผูกพันข้อเท้าทั้งสี่
เอาคันศรสอดคอนมฤคี ก็เสด็จจรลีกลับมา ฯ
๏ ข้ามธารผ่านทุ่งวุ้งเวิ้ง เลียบเชิงพนมแนวป่า
เหลือบแลไปเห็นอนุชา ผ่านฟ้าตระหนกตกใจ
จึ่งตรัสถามว่าเจ้าลักษมณ์ น้องรักของพี่เป็นไฉน
จึ่งละนางสีดาผู้เดียวไว้ เหตุใดมาเป็นดั่งนี้ ฯ
๏ เมื่อนั้น พระลักษมณ์ทรงสวัสดิ์รัศมี
น้อมเศียรกราบบาทพระจักรี ชุลีกรสนองพระบัญชา
เมื่อกี้ได้ยินสำเนียง สุรเสียงสมเด็จพระเชษฐา
ว่ากวางกลายเป็นอสุรา เข้ามาหักหาญชิงชัย
มันมีศักดาสามารถ ผู้เดียวไม่อาจต่อได้
สุดแรงสุดฤทธิ์สุดใจ เห็นจะเสียชัยแก่กุมภัณฑ์
เรียกข้าให้รีบไปช่วย แม้นช้าจะม้วยอาสัญ
พระพี่นางได้ยินเสียงมัน สำคัญว่าเสียงพระสี่กร
ขับน้องให้ตามเบื้องบาท พระตรีภูวนาถทรงศร
ทูลว่าใช่เสียงพระภูธร อสุรีหลอกหลอนเป็นมารยา
พี่นางไม่เชื่อฟังคำ พิไรรํ่าเพียงสิ้นสังขาร์
พ้อตัดขัดแค้นโกรธา สารพันจะว่าที่ไม่ดี
สุดคิดสุดที่จะขัดได้ จำใจมาตามบทศรี
ซึ่งข้าล่วงราชวาที โทษนี้ถึงสิ้นชีวัน ฯ
๏ เมื่อนั้น พระจักรรัตน์แก้วรังสรรค์
ฟังข่าวเร่าร้อนดั่งเพลิงกัลป์ ทรงธรรม์ทุ่มทิ้งมฤคี
เอะผิดไปแล้วเจ้าลักษมณ์ น้องรักผู้ร่วมชีวิตพี่
เห็นจะได้ทุกข์แสนทวี ครั้งนี้จะฟายน้ำตา
ตรัสแล้วสะท้อนถอนใจ ภูวไนยเศร้าโทมนัสสา
จึ่งชวนพระศรีอนุชา เสด็จมาตามทางพนาวัน ฯ
๏ ข้ามธารผ่านเขาลำเนาทุ่ง ให้สะดุ้งพระทัยไหวหวั่น
ทศทิศมืดคลุ้มชอุ่มควัน ฟ้าลั่นครั่นครื้นอึงอล
อันพฤกษาชาติริมทาง ม่วงปรางลางสาดที่ทรงผล
ก็ผลิดอกออกช่อเสาวคนธ์ ล้วนพิกลหลายหลากประหลาดใจ
ฝ่ายหมู่ปักษาทิชากร จะบินร่อนไปมาก็หาไม่
จับเจ่าเหงาเงียบสงัดไป มิได้ขานขันจำนรรจา
อีกทั้งพระแสงศรทรง เผอิญตกลงจากหัตถา
สารพันแปลกใจนัยนา ก็รีบมาอารัญกุฎี ฯ
๏ ครั้นถึงศาลาอาวาส ไม่เห็นอัครราชมเหสี
ตกใจดั่งจะม้วยชีวี ภูมีเที่ยวหาอรไท ฯ
๏ ค้นทุกสุมทุมพุ่มพง ริมจังหวัดวงที่อาศัย
ทั้งท่านํ้าสระสวนดอกไม้ เที่ยวไปไม่พบกัลยา
สองกษัตริย์ก็ทรุดนั่งลง ต่างองค์เศร้าโทมนัสสา
ชลเนตรคลอดวงนัยนา ต่างแสนโศการํ่าไร ฯ
๏ โอ้ว่าสีดาของพี่เอ๋ย ทรามเชยเยาวยอดพิสมัย
เพื่อนยากลำบากเดินไพร พี่ก็ถนอมใจนางเทวี
อันกลอสุรีก็แจ้งอยู่ แต่สุดรู้ที่จะขัดโฉมศรี
ถึงมาตรไปตามมฤคี พี่นี้ไม่วางวิญญาณ์
จึ่งให้พระลักษมณ์อยู่ด้วย หวังช่วยพิทักษ์รักษา
แม้นว่ามิขับอนุชา ที่ไหนแก้วตาจะหายไป
สุดคิดพี่แล้วครั้งนี้ จะรู้ที่ติดตามไปหนไหน
ตั้งแต่จะโศกาลัย ตายอยู่ที่ในหิมวา
เสียทีที่ได้อวตาร มาปราบพวกพาลยักษา
ไตรโลกก็จะล่วงนินทา ว่าไม่รู้กลอสุรี
ครั้นจะกลับคืนนคเรศ ก็อายแก่เทเวศร์ทุกราศี
รํ่าพลางทางทรงโศกี ดั่งหนึ่งชีวีจะบรรลัย ฯ
๏ เมื่อนั้น พระลักษมณ์ผู้มีอัชฌาสัย
คิดว่าพระองค์ทรงฤทธิไกร ภูวไนยสิ้นชีพชีวัน
จึ่งเข้าสวมกอดบาทบงสุ์ พระเชษฐาสุริย์วงศ์รังสรรค์
ซบพักตร์โศกาจาบัลย์ รำพันฟูมฟายชลนา
โอ้พระหริวงศ์ทรงภพ เลื่องชื่อลือจบทุกทิศา
ควรเป็นจรรโลงโลกา หรือมาสิ้นชีวาอยู่กลางดิน
มาทิ้งน้องไว้ไม่อาวรณ์ ภูธรกลับไปบรรทมสินธุ์
ใครจะได้แก้แค้นไพริน ซึ่งดูหมิ่นลักองค์อรไท
โอ้พระลักษมีโฉมยง ป่านนี้พระองค์จะเป็นไฉน
อกเอ๋ยทุกข์เดียวไม่สาใจ ภูวไนยซํ้าสิ้นชีวา
กลับเป็นสองทุกข์ดั่งนี้ สุดที่น้องจะคงสังขาร์
รํ่าพลางซบพักตร์โศกา สลบกับบาทาพระอวตาร ฯ
๏ เมื่อนั้น ฝ่ายองค์เจ้าตรัยตรึงศ์สถาน
เสด็จเหนือทิพอาสน์อลงการ ในมหาวิมานรูจี
พร้อมด้วยสุรางค์อัปสร ถวายกรฟ้อนรำดีดสี
มิได้มีสุขสวัสดี อินทรีย์เร่าร้อนดั่งเพลิงกัลป์
จึ่งเล็งดูด้วยทิพเนตร เห็นพระนเรศรังสรรค์
กับองค์อนุชาวิลาวัณย์ สลบอยู่หน้าบรรณศาลา
ตกใจกลัวองค์พระนารายณ์ จะวายชีวิตสังขาร์
จึ่งพาฝูงเทพเทวา เหาะมาด้วยกำลังฤทธิรณ ฯ
๏ เลื่อนลอยอยู่บนคัคนานต์ บันดาลเป็นละอองฝอยฝน
ต้ององค์พระลักษมณ์พระภุชพล เย็นทั่วสกนธ์อินทรีย์
แล้วมีเทวราชประกาศมา ให้พระจักราเรืองศรี
ตามนางทางทิศหรดี จะมีผู้บอกข่าวเยาวมาลย์
จึ่งจะได้ไปล้างหมู่ยักษ์ ให้ไตรจักรเป็นสุขเกษมศานต์
ว่าแล้วพาฝูงบริวาร กลับไปสถานวิมานฟ้า ฯ
๏ เมื่อนั้น สองกษัตริย์สุริย์วงศ์นาถา
ครั้นต้องละอองทิพธารา ค่อยสว่างวิญญาณ์สมประดี
ต่างฟื้นพระองค์ดำรงกาย ฝ่ายพระนารายณ์เรืองศรี
จึ่งมีพจนารถวาที เจ้าพี่ผู้ร่วมชีวาลัย
เมื่อกี้เสียงใครร้องประกาศ นุชนาฏได้ยินหรือหาไม่
ให้เราไปตามอรไท จะได้ซึ่งข่าวกัลยา
ตรัสแล้วต่างจับศรทรง สององค์เศร้าโทมนัสสา
ออกจากบริเวณศาลา บ่ายหน้าไปทิศหรดี ฯ
๏ เสด็จโดยพนมพนาเวศ ทอดพระเนตรเห็นศพยักษี
เรี่ยรายตามชายพนาลี พระจักรีพินิจพิศไป
หัวขาดตีนขาดแขนหลุด จะเป็นรอยอาวุธก็มิใช่
ยิ่งคิดฉงนสนเท่ห์ใจ ภูวไนยก็รีบเสด็จมา ฯ
๏ เดินพลางพิศดูทุกย่างบาท เห็นสดายุราชปักษา
ปีกหักหางหักเวทนา ผ่านฟ้าตระหนกตกใจ
เข้าใกล้แล้วกล่าวพจมาน ท่านนี้เหตุการณ์เป็นไฉน
รณรงค์สงครามด้วยผู้ใด จึงได้เจ็บชํ้าทั้งอินทรีย์ ฯ
๏ เมื่อนั้น พญาสดายุปักษี
ครั้นเห็นพระลักษมณ์พระจักรี สกุณีจึ่งแจ้งกิจจา
ต้วข้าคิดถึงพระสี่กร ก็เขจรมาโดยเวหา
พบทศกัณฐ์อสุรา ลักนางสีดายุพาพักตร์
ใส่รถมากลางโพยมหน จึ่งเข้าประจญหาญหัก
หวังจะชิงองค์นงลักษณ์ จากกรขุนยักษ์ชาญฉกรรจ์
หักรถฆ่าพลโยธา บรรดามาก็ม้วยอาสัญ
จนสิ้นอาวุธกุมภัณฑ์ ข้าเยาะเย้ยมันประมาทไป
ว่ากลัวแต่แหวนแก้วที่นางทรง ขององค์พระอิศวรประทานให้
อสุรีไม่คิดละอายใจ ถอดได้จากก้อยกัลยา
ขว้างมาต้องปีกหางหัก เพียงจักสิ้นชีพสังขาร์
ว่าพลางถวายแหวนพระจักรา สกุณาก็สิ้นชีวัน ฯ
๏ เมื่อนั้น สองกษัตริย์สุริย์วงศ์รังสรรค์
ฟังสดายุรํ่ารำพัน แจ้งข่าวองค์กัลยาณี
ถวายแหวนแล้วสิ้นชนมาน สงสารพญาปักษี
ทั้งทุกข์ทั้งแค้นแสนทวี โศกีรํ่ารักสกุณา ฯ
๏ โอ้ว่าสดายุฤทธิรงค์ เสียทีอาจองแกล้วกล้า
สงครามหรือประมาทวาจา จนเสียชีวาแก่ขุนมาร
เสียแรงที่มีกำลังฤทธิ์ ทศทิศเลื่องชื่อลือหาญ
เสียยศอัปยศทั้งไตรดาล ผ่านฟ้ารํ่าพลางทางโศกี ฯ
๏ ครั้นค่อยคลายความอาวรณ์ พระสี่กรธิราชเรืองศรี
ก็ทรงพลายวาตอันฤทธี ภูมีแผลงสนั่นครรชิต ฯ
๏ เกิดเป็นมหาเมรุมาศ โอภาสดั่งวิมานในดุสิต
ห้ายอดมีมุขทั้งสี่ทิศ พึงพิศจำเริญนัยนา
รุ่งเรืองด้วยเครื่องประดับครบ สวมศพพญาปักษา
เสร็จแล้วสมเด็จพระจักรา ผ่านฟ้าแผลงอัคนีไป ฯ
๏ เป็นเพลิงเริงแรงแสงฉาน เผาผลาญซากศพหมดไหม้
แล้วเป็นห่าฝนดับไฟ ด้วยฤทธิไกรพระจักรี ฯ
๏ ครั้นเสร็จปลงศพสกุณา ก็พาพระอนุชาเรืองศรี
ยุรยาตรนาดกรจรลี มาตามวิถีพนาวัน ฯ
๏ จึ่งแลไปเห็นพระไทร มณฑลสูงใหญ่ดั่งฉัตรกั้น
ร่มชิดมิดแสงสุริยัน ผลนั้นดกดาษสะอาดตา
สองกษัตริย์เร่งรีบบทจร ทินกรร้อนแรงแสงกล้า
ก็เข้าอาศัยในฉายา หวังว่าจะระงับอินทรีย์ ฯ
๏ มาจะกล่าวบทไป ถึงอสุรกุมพลยักษี
มีกายแต่เพียงนาภี อสุรีทรงกำลังฤทธา
เติบโตใหญ่สูงเงื้อมง้ำ อ้าปากปานถํ้าคูหา
สองเนตรดั่งดวงพระสุริยา ยักษาต้องสาปพระทรงญาณ
ถึงหกหมื่นปีแต่ทนทุกข์ ไม่มีสิ่งสุขเกษมศานต์
ต่อสัตว์เข้าวงมือมาร จึ่งให้เป็นอาหารเลี้ยงชีวี ฯ
๏ เมื่อนั้น พระอวตารทรงสวัสดิ์รัศมี
หยุดระงับดับร้อนอินทรีย์ ภูมีค่อยสบายวิญญาณ์
พระพายชายพัดมาอ่อนอ่อน ทินกรเลี้ยวลับเหลี่ยมผา
สองกษัตริย์ก็พากันเดินมา เข้าวงหัตถากุมภัณฑ์ ฯ
๏ บัดนั้น กุมพลฤทธิแรงแข็งขัน
เห็นสองมนุษย์วิไลวรรณ พากันเข้ามาก็ดีใจ
สำรวลสรวลสันต์อึงมี่ ตัวกูวันนี้มีลาภใหญ่
ทรหดอดอยากอยู่ในไพร ช้านานมิได้พบรส
เลือดเนื้อของมันทั้งสิ้น กูนี้จะกินเสียให้หมด
คิดจะจับองค์พระทรงยศ ให้หวาดหวั่นรันทดทั้งกายา
เอะแล้วนารายณ์อวตาร ลงมาปราบมารกระมังหนา
จึ่งเผอิญให้กูผู้ศักดา เกรงกลัวฤทธาดั่งนี้
คิดแล้วกล่าวคำอันสุนทร ดูก่อนมนุษย์ทั้งสองศรี
แน่งน้อยเสาวภาคย์ทั้งอินทรีย์ มีนามกรชื่อใด
เชื้อชาติสุริย์วงศ์พงศ์พันธุ์ บ้านเมืองท่านนั้นอยู่ไหน
จึ่งบวชเป็นฤๅษีชีไพร มาไยในมืออสุรา ฯ
๏ เมื่อนั้น พระตรีภพลบโลกนาถา
ได้ฟังจึ่งมีบัญชา ว่าเหวยพญากุมภัณฑ์
เราชื่อพระรามสุริย์วงศ์ คือองค์พระนารายณ์รังสรรค์
ฦๅสิทธ์วิทยาเทวัญ ประชุมกันเชิญให้อวตาร
มาเกิดในกรุงศรีอยุธยา วงศ์จักรพัตรามหาศาล
หวังปราบอสูรหมู่มาร ที่สาธารณ์เป็นเสี้ยนธาตรี
ตัวเรารับสัตย์พระบิตุเรศ จึ่งมาทรงเพศเป็นฤๅษี
กับพระลักษมณ์นางสีดาเทวี มาสร้างพรตอยู่ที่พนาลัย
ทศพักตร์มันลักบังอร บทจรทางนี้หรือไฉน
ตัวเราตามองค์อรไท หวังจะไปสังหารอสุรา
ท่านนี้มีกายแต่กึ่งตน เหตุผลสิ่งใดนะยักษา
จึ่งมาทนทุกข์เวทนา อยู่ที่ในป่ากันดาร ฯ
๏ บัดนั้น อสุรกุมพลใจหาญ
แจ้งว่านารายณ์อวตาร กราบกับบทมาลย์ด้วยยินดี
ทูลว่าข้าชื่อกุมพล คนโปรดพระอิศวรเรืองศรี
ลอบหยอกนางนิลมาลี ซึ่งบำเรอเจ้าตรีโลกา
นางร้องอื้อฉาวกล่าวโทษ ทราบโสตพระบรมนาถา
กริ้วโกรธจับจักรขว้างมา ต้องกายาขาดกึ่งตน
แล้วจึ่งสาปซ้ำให้ลำบาก ทนยากอยู่ในป่าพนาสณฑ์
ต่อพบสมเด็จพระภุชพล จึ่งให้พ้นคำสาปพระศุลี
อันทศเศียรขุนยักษ์ ลักนางสีดามเหสี
เหาะไปข้างทิศหรดี อสุรีนั้นอยู่ลงกา ฯ
๏ เมื่อนั้น พระนารายณ์สุริย์วงศ์นาถา
ได้ฟังกุมพลอสุรา บอกข่าวสีดาเยาวมาลย์
สุดฤทธิ์สุดคิดจะตามทัน ให้หวาดหวั่นพระทัยดั่งไฟผลาญ
อาลัยถึงองค์นงคราญ สงสารเป็นพ้นพันทวี
ชลเนตรคลอเนตรถอนใจ ภูวไนยตรัสถามยักษี
อันทางไปลงกาธานี นี้ใกล้หรือไกลอสุรา ฯ
๏ บัดนั้น จึ่งอสูรกุมพลยักษา
น้อมเศียรกราบลงกับบาทา แล้วยกหัตถ์ขวาชี้ไป
อันทางลงการาชฐาน จะประมาณมากน้อยนั้นไม่ได้
กันดารลำบากยากใจ ข้ามไศลห้วยเหวสีขริน
เมื่อใดไปถึงพารา ชื่อว่านครขีดขิน
จงถามพาลีลูกอินทร์ ซึ่งได้กินเมืองนั้นต่อไป
พระองค์จะได้พลากร วานรทั้งสองกรุงใหญ่
ขีดขินชมพูเวียงชัย จึ่งจะได้ข้ามไปลงกา
แต่ข้าทนทุกข์ลำบากนัก พระทรงจักรจงโปรดเกศา
ช่วยส่งให้พ้นเวทนา คืนไปเป็นข้าพระศุลี ฯ
๏ เมื่อนั้น พระหริวงศ์ทรงสวัสดิ์รัศมี
ได้ฟังกุมพลอสุรี ชี้แจงมรคาพนาดร
มีความเมตตาการุญนัก จึ่งชักพรหมาสตร์ธนูศร
ผาดแผลงด้วยกำลังฤทธิรอน อัมพรมืดมนอนธการ ฯ
๏ ศิลป์ชัยต้องกายกุมพล วายชนม์สิ้นชีพสังขาร
ไปเกิดในทิพวิมาน ยังสถานไกรลาสคีรี ฯ
๏ ครั้นเสร็จส่งกุมพลยักษ์ พระจักรแก้วทรงสวัสดิ์รัศมี
กับองค์พระลักษมณ์ร่วมชีวี จรลีตามมรคาไป ฯ
๏ เดินทางในหว่างบรรพต เลี้ยวลดตามเชิงเขาใหญ่
เห็นฝูงปักษาคณาใน อาลัยถึงองค์วนิดา
นกแก้วจับกิ่งแก้วพลอด เหมือนเสียงเยาวยอดเสน่หา
สาลิกาจับกรรณิการ์ จำนรรจาเหมือนเจ้าพาที
แขกเต้าจับเต่าร้างร้อง เหมือนพี่ร้างห่างห้องมารศรี
เบญจวรรณจับวัลย์มาลี เหมือนวันเจ้าวอนพี่ให้ตามกวาง
นกยูงจับยูงโหยหวน เหมือนพี่โหยหานวลผู้แนบข้าง
นกหว้าจับหว้าริมทาง เหมือนว่านางไม่เชื่อวาจา
นางนวลจับนางนวลนอน เหมือนนวลเนื้อดวงสมรเสน่หา
จากพรากจับจากแล้วร่อนรา เหมือนพี่กับแก้วตาจากกัน
นกลางจับลางลิงร้อง เหมือนลางเมื่อพลัดน้องพี่โศกศัลย์
ครวญพลางพระเสด็จจรจรัล ทรงธรรม์สะอื้นโศกี ฯ
๏ มาจะกล่าวบทไป ถึงนางมารอัศมูขี
นมยานเติบดำลํ่าพี อินทรีย์สูงสุดปลายตาล
เขี้ยวงอกออกโง้งเสมอกรรณ ซี่ฟันดั่งกรามช้างสาร
ตาปลิ้นลิ้นแลบเหลือกลาน ถิ่นฐานอยู่ในหิมวา
เคยจับโคถึกมฤคี อสุรีกินเล่นเป็นภักษา
จึ่งระเห็จเตร็จเตร่ตระเวนมา ตามในมรคาพนาดร ฯ
๏ เหลือบไปเห็นพระหริวงศ์ พระหัตถ์นั้นทรงธนูศร
กับองค์พระลักษมณ์ฤทธิรอน ทั้งสองบทจรตามกัน
จะใคร่กินเล่นเป็นอาหาร นางมารชื่นเริงเกษมสันต์
ก็เข้าแอบพุ่มไม้ไพรวัน ตานั้นเขม้นคอยที ฯ
๏ เห็นสองพระองค์ทรงลักษณ์ ผิวพักตร์งามลํ้าโกสีย์
องค์หนึ่งเขียวขำทั้งอินทรีย์ ดั่งมณีมรกตรจนา
องค์น้อยนั้นผิวเหลืองอ่อน อรชรยั่วยวนเสน่หา
พิศโฉมสมเด็จพระรามา อสุราลืมแลดูพระลักษมณ์
ครั้นพิศอนุชาก็งวยงง ลืมแลดูองค์พระทรงจักร
ยิ่งพิศยิ่งเพลินจำเริญรัก นางยักษ์พ่างเพียงจะขาดใจ
ราคร้อนรึงรุมดั่งเพลิงพิษ ครวญคิดในความพิสมัย
สุดรักในรสกำหนัดใน ฤทัยเดือดดิ้นแดยัน ฯ
๏ อย่าเลยจะลอบไปอุ้มองค์ พระแน่งน้อยสุริย์วงศ์รังสรรค์
ก็ออกจากพุ่มไม้ไพรวัน ขบฟันโลดโผนโจนไป ฯ
๏ ด้วยเดชศักดาวราฤทธิ์ ทศทิศลั่นเลื่อนสะเทือนไหว
มืดมิดปิดดวงอโณทัย คลุ้มไปทั้งพื้นพสุธา
ฉวยคว้าได้องค์พระลักษมณ์ นางยักษ์แสนโสมนัสสา
กอดจูบลูบไล้ทั้งกายา ก็อุ้มพาเหาะไปทันที ฯ
๏ เมื่อนั้น พระกฤษณุรักษ์เรืองศรี
เห็นมืดคลุ้มชอุ่มธาตรี เสียงมี่ดั่งวายุพัดพาน
เหลียวมาไม่เห็นน้องรัก เร่าร้อนอกนักดั่งเพลิงผลาญ
ก็ขึ้นศรฤทธิไกรชัยชาญ ชักพาลจันทร์แผลงไป ฯ
๏ เสียงสนั่นครั่นครื้นอากาศ พสุธากัมปนาทหวาดไหว
แสงสว่างพ่างพื้นนภาลัย ภูวไนยเที่ยวหาอนุชา ฯ
๏ เมื่อนั้น ฝ่ายองค์พระลักษมณ์กนิษฐา
ครั้นเห็นแสงศรพระจักรา สว่างมาก็ได้สมประดี
จึ่งแจ้งพระทัยว่านางยักษ์ ลอบลักพระองค์เหาะหนี
กริ้วโกรธพิโรธดั่งอัคคี ก็ร่ายเวทอันมีฤทธา ฯ
๏ เดชะพระมนต์เชี่ยวชาญ นางมารก็สิ้นกำลังกล้า
ตกลงมาจากเมฆา พระอนุชาเหยียบอกลงไว้
ชักพระขรรค์บั่นกรทั้งสองขาด อสุรีไม่อาจต่อได้
โบยรันด้วยคันธนูชัย ยับไปทั่วทั้งอินทรีย์ ฯ
๏ บัดนั้น นางอัศมูขียักษี
ความเจ็บความกลัวแสนทวี โศกีร้องขอชีวัน
ผุดลุกขึ้นวิ่งหนีไป เลือดไหลหน้าซีดตัวสั่น
หนามไหน่เกี่ยวยับดั่งสับฟัน ด้นดั้นไปในหิมวา ฯ
๏ เมื่อนั้น พระตรีภพลบโลกนาถา
เที่ยวเลาะเสาะตามมรคา ก็พบพระอนุชาร่วมชีวี
มีความชื่นชมโสมนัส ดั่งได้สมบัติโกสีย์
สวมสอดกอดไว้แล้วพาที เป็นไฉนฉะนี้นะเจ้าลักษมณ์
เดินตามกันมาแล้วหายไป พี่ร้องไห้เที่ยวหาเพียงอกหัก
เหตุผลสิ่งใดประหลาดนัก น้องรักจึ่งพลัดพี่มา ฯ
๏ เมื่อนั้น พระลักษมณ์สุริย์วงศ์กนิษฐา
น้อมเศียรกราบลงกับบาทา ชลนาคลอเนตรแล้วทูลไป
น้องโดยเสด็จพระภุชพล จะทันรู้ตนก็หาไม่
มืดมิดปิดแสงอโณทัย ยักขินีจังไรใจพาล
รวบรัดได้แล้วพาจร โดยทางอัมพรไพศาล
ต่อสว่างแสงศรพระอวตาร ช้านานจึ่งได้สมประดี
ระลึกคุณพระองค์แล้วร่ายเวท ก็บันดาลเสื่อมเดชยักษี
ตกลงยังพื้นปัถพี จะประหารชีวีให้มรณา
มันร้องขอโทษวิงวอน ข้าจึ่งตัดกรซ้ายขวา
ตีไล่เข้าในอรัญวา ก็กลับมาพบเบื้องบทมาลย์ ฯ
๏ เมื่อนั้น พระจักรีผู้ปรีชาหาญ
ได้ฟังน้องท้าวเล่าอาการ ผ่านฟ้ามีราชวาที
นี่หากว่าเจ้าผู้ศักดา จึ่งไม่แพ้ฤทธายักษี
ผู้อื่นก็จะม้วยชีวี ด้วยอี่กาลีทรลักษณ์
พ่อจงจำเริญสถาวร ขจรเดชทั่วไปทั้งไตรจักร
ปราบพวกศัตรูหมู่ยักษ์ เป็นที่พำนักแก่โลกา
ตรัสแล้วก็พาพระนุชนาถ ยุรยาตรโดยแถวแนวป่า
งามดั่งสุริยันกับจันทรา สององค์เสด็จมาตามกัน ฯ
๏ เดินพลางพลางชมรุกขชาติ งอกงามดาดาษหลายหลั่น
ดอกดวงพวงผลปนกัน ทรงคันธรสกำจร
แมลงผึ้งเชยซาบอาบกลิ่น บินเคล้าเสาวคนธเกสร
หอมตลบอบไปในดงดอน ภูธรคำนึงถึงเทวี
หอมกลิ่นเหมือนกลิ่นสไบทรง ขององค์สีดามารศรี
นางแย้มเหมือนเจ้าแย้มพาที สีเสียดเหมือนเจ้าเสียดพี่บรรทม
ช้องนางนางคลี่สยายช้อง เหมือนน้องคลี่คลายสยายผม
สุกรมเหมือนอกพี่เกรียมกรม ระทมทุกข์ทุกข์ถึงไม่รู้วาย
กาหลงเหมือนพี่หลงตามกวาง กลับมาหานางพระน้องหาย
คิดพลางกำสรดระทดกาย ฟูมฟายชลเนตรถึงเทวี
ปรับทุกข์กันพลางทางเดินมา กับพระอนุชาเรืองศรี
แต่ร้อนแรมมาหลายราตรี ถึงที่ป่ากัทลีวัน ฯ
๏ มาจะกล่าวบทไป ถึงพฤกษเทวาในไพรสัณฑ์
สถิตเหนือวิมานพรายพรรณ ครั้นเห็นทั้งสองกษัตรา
ก็รู้ว่านารายณ์อวตาร มาปราบพวกพาลยักษา
บัดนี้ทศกัณฐ์อสุรา มันลักสีดาพาไป
พระองค์เสด็จมาตาม จะก่อสงครามศึกใหญ่
ยักษาอาธรรม์จะบรรลัย ไตรโลกจะได้สถาวร
อย่าเลยจะให้พระทรงจักร สำนักหยุดอยู่ที่นี้ก่อน
จะได้โยธาวานร ตามไปราญรอนอสุรี ฯ
๏ คิดแล้วจึ่งสำแดงเดช ด้วยฤทธิ์เทเวศร์เรืองศรี
บันดาลให้องค์พระจักรี หิวโหยอินทรีย์ลำบากกาย ฯ
๏ เมื่อนั้น พระตรีภพลบโลกทั้งหลาย
เสด็จยุรยาตรนาดกราย พระกายต้องเดชเทวัญ
มิอาจดำเนินเดินตรง ให้อ่อนองค์อ่อนใจไหวหวั่น
ทินกรร้อนดั่งเพลิงกัลป์ สารพันจะยากลำบากใจ
จึ่งเหลือบแลเห็นต้นหว้า ร่มรื่นมรคาสูงใหญ่
ก็อุตส่าห์ย่างเยื้องเข้าไป หยุดพักอาศัยระงับร้อน ฯ
๏ พระพายชายพัดมาเฉื่อยเฉื่อย ค่อยสบายคลายเหนื่อยที่หิวอ่อน
จึ่งมีวาจาอันสุนทร ดูกรอนุชาวิลาวัณย์
วันนี้ตัวพี่ไม่สบาย จะเอนกายให้ค่อยเกษมสันต์
พอชายบ่ายแสงสุริยัน จึ่งจะพากันจรลี
จะขอพาดเศียรลงเหนือตัก น้องรักจงนั่งระวังพี่
ตรัสแล้วสมเด็จพระจักรี ภูมีเอนองค์ลงนิทรา ฯ
๏ มาจะกล่าวบทไป ถึงหนุมานฤทธิแรงแข็งกล้า
ออกจากพิธีจรรยา ก็เที่ยวไปในป่าพนาดร ฯ
๏ จึ่งเห็นทั้งสองสุริย์วงศ์ พระหัตถ์นั้นทรงธนูศร
องค์นั่งผิวพรรณอรชร เหลืองอ่อนดั่งหนึ่งทองทา
องค์นอนผิวเขียวขำสด อลงกตดั่งนิลวัตถา
ทรงลักษณ์เลิศโลกโลกา งามลํ้าเทวาทั้งสององค์
ยิ่งพิศยิ่งเพลินจำเริญเนตร ยิ่งกำหนดสังเกตก็ยิ่งหลง
น่าจะเป็นกษัตริย์สุริย์วงศ์ ไฉนมาเดินดงประหลาดนัก
ครั้นว่าตัวกูจะร้องถาม เกรงความด้วยไม่รู้จัก
จำจะอุบายทายทัก จะได้ผูกรักสืบไป
คิดแล้วยอกรอภิวาทน์ พระจอมไกรลาสเขาใหญ่
โอมอ่านอาคมสำรวมใจ โดยไสยเวทชาญฉกรรจ์ ฯ
๏ ก็กลับเป็นวานรน้อย กระจ้อยร่อยโลดโจนโผนผัน
ร่ายไม้ไต่ตามเครือวัลย์ มาที่ทรงธรรม์นิทรา ฯ
๏ ครั้นตรงองค์พระสี่กร วานรรูดใบพฤกษา
ห่มกิ่งแล้วโปรยลงมา ให้ต้องกายาพระภูมี ฯ
๏ เมื่อนั้น พระลักษมณ์ทรงสวัสดิ์รัศมี
เห็นใบไม้ตกต้องพระจักรี มีแต่รูดใหม่ปรายมา
ให้คิดฉงนสนเท่ห์ใจ จึ่งแลขึ้นไปบนพฤกษา
เห็นกระบี่องอาจอหังการ์ แอบค่าคบไม้ใบบัง
เผือกผู้ดูงามบริสุทธิ์ ขาวผ่องผาดผุดดั่งสีสังข์
ครั้นจะขับสำเนียงเสียงดัง ก็ระวังบรรทมพระจักรี
จึ่งยกพระหัตถ์ขึ้นโบก กระโชกแต่พอจะให้หนี
แต่พระขับไล่เป็นหลายที กระบี่ไม่ไปดั่งจินดา
ซ้ำรูดใบไม้ปรายลง ต้ององค์พระบรมเชษฐา
จึ่งจับเอาคันธนูมา หน่วงน้าวเงื้อง่ากระหยับกร ฯ
๏ เมื่อนั้น คำแหงหนุมานชาญสมร
เห็นพระองค์เงื้อธนูจะราญรอน วานรโจนลงไปทันที ฯ
๏ ฉวยชิงเอาคันธนูทรง ขององค์พระลักษมณ์เรืองศรี
ได้ด้วยกำลังก็ยินดี หนีขึ้นต้นไม้ว่องไว ฯ
๏ จึ่งเอาธนูนั้นน้าวเล่น โลดเต้นตามกิ่งน้อยใหญ่
กวัดแกว่งล้อหลอกวุ่นไป ไยไพยักคิ้วหลิ่วตา ฯ
๏ เมื่อนั้น ฝ่ายองค์พระลักษมณ์กนิษฐา
เห็นกระบี่นั้นทำอหังการ์ โกรธาดั่งหนึ่งเพลิงกัลป์
ดูดู๋วานรกระจิริด ไม่รู้ว่าชีวิตจะอาสัญ
ทำทะนงองอาจบุกบัน ชิงเอาคันศรของกูไป
จนใจด้วยบรรทมหลับอยู่ จึ่งฉวยธนูไปได้
หาไม่ตัวมันจะบรรลัย ประหลาดใจก็ปลุกนิทรา ฯ
๏ เมื่อนั้น พระตรีภพลบโลกนาถา
ครั้นฟื้นตื่นจากไสยา ผ่านฟ้ามีราชวาที
สุริยันบ่ายแล้วหรือไฉน ดวงใจจึ่งปลุกบรรทมพี่
หรือเหตุสิ่งใดบังเกิดมี ที่ในหิมวาพนาวัน ฯ
๏ เมื่อนั้น พระลักษมณ์สุริย์วงศ์รังสรรค์
น้อมเศียรทูลองค์พระทรงธรรม์ ว่าลิงฉกรรจ์พนาดร
มันรูดใบไม้ปรายลง แกล้งให้ต้ององค์พระทรงศร
น้องนี้ค่อยขับด้วยกร วานรยิ่งทำอหังการ์
ครั้นจะตวาดให้มันหนี ก็เกรงพระจักรีนาถา
จะตื่นจากที่ไสยา จึ่งจับศรเงื้อง่าให้ตกใจ
มันกลับโลดโผนโจนลง ชิงคันศรทรงไปได้
กวัดแกว่งเยาะเย้ยไยไพ จนใจจึ่งปลุกบทมาลย์ ฯ
๏ เมื่อนั้น พระจักรีผู้ปรีชาหาญ
ได้ฟังอนุชาแจ้งการ ผ่านฟ้าก็ทอดทัศนา
เห็นวานรน้อยเผือกผู้ เต้นอยู่บนกิ่งพฤกษา
กลับมีพระทัยเมตตา จึ่งบัญชาตรัสแก่พระลักษมณ์
อันว่าวานรตัวนี้ ดูทีอาจองทะนงศักดิ์
มีกุณฑลขนเพชรประหลาดนัก น่ารักเขี้ยวแก้วมาลัย
ท่วงทีมิใช่ลิงป่า พระอนุชาเห็นยังหรือหาไม่
ชะรอยจะมีฤทธิไกร มันจึ่งทำได้ถึงเพียงนี้ ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังบัญชาพระจักรี ยอกรชุลีแล้วแลไป
พินิจพิศทั่วทั้งกายา จะเห็นประหลาดตาก็หาไม่
ให้คิดฉงนสนเท่ห์ใจ บังคมไหว้สนองพจมาน
ข้าดูทั่วกายกระบี่ศรี ไม่เห็นมีเขี้ยวแก้วฉายฉาน
ทั้งกุณฑลขนเพชรชัชวาล เหมือนบัญชาการพระสี่กร ฯ
๏ เมื่อนั้น คำแหงหนุมานชาญสมร
ได้ฟังพจนารถพระภูธร เหมือนคำมารดรสั่งมา
ถ้าผู้ใดเห็นลักขณะกาย ท่านนั้นคือนารายณ์นาถา
อวตารมาผลาญอสุรา ให้อยู่เป็นข้าพระจักรี
ตัวกูจะลงไปเฝ้า พระปิ่นเกล้าสามภพเรืองศรี
จะได้เป็นเอกอัครโยธี ล้างหมู่อสุรีพวกพาล
คิดแล้วจึ่งลูกพระพาย แย้มยิ้มพริ้มพรายเกษมศานต์
กลับกลายเป็นศรีหนุมาน ร่ายไม้ปีนทะยานลงมา ฯ
๏ ครั้นถึงจึ่งถวายธนูทรง แก่พระภุชพงศ์นาถา
แล้วกราบกับเบื้องบาทา ด้วยใจปรีดาสถาวร ฯ
๏ เมื่อนั้น พระนารายณ์สุริย์วงศ์ทรงศร
รับศิลป์จากมือวานร ภูธรชื่นชมยินดี
จึ่งมีพระราชบัญชา ดูราพานรินทร์เรืองศรี
อันตัวของท่านผู้ฤทธี มีนามกรชื่อใด ฯ
๏ เมื่อนั้น วายุบุตรผู้มีอัชฌาสัย
น้อมเศียรแล้วกราบทูลไป ข้านี้ได้ชื่อหนุมาน
พระพายนั้นเป็นบิตุเรศ เรืองเดชศักดากล้าหาญ
อันนางสวาหะนงคราญ ท่านนั้นเป็นองค์มารดร
สั่งว่าใครเห็นมาลัย เขี้ยวแก้วอำไพประภัสสร
กุณฑลขนเพชรอลงกรณ์ ของข้าวานรผู้ฤทธี
ท่านนั้นคือองค์พระทรงนาค เสด็จจากเกษียรวารีศรี
ลงมาบำรุงธาตรี ให้ข้านี้อยู่รองบาทา
ซึ่งเสด็จมาแต่สององค์ ดั้นดัดลัดดงพงป่า
ไม่มีรี้พลโยธา ผ่านฟ้าจะไปแห่งใด
เมื่อแรกได้พบเบื้องบาท ข้าเห็นประหลาดก็สงสัย
ซึ่งทำเหลือเกินให้เคืองใจ จงได้โปรดเกล้าวานร ฯ
๏ เมื่อนั้น พระกฤษณุรักษ์ทรงศร
ฟังวายุบุตรว่าวอน ภูธรมีราชบัญชา
เดิมเรารับสัตย์พระบิตุรงค์ สามองค์มาบวชอยู่ในป่า
แทบฝั่งแม่นํ้าโคทา อุตส่าห์บำเพ็ญพรหมจรรย์
ไอ้ทศเศียรขุนยักษ์ อัปลักษณ์หยาบช้าโมหันธ์
ลักนางสีดาวิลาวัณย์ อันเป็นอัครราชเทวี
พาไปยังกรุงลงกา จะตามล้างเคี่ยวฆ่ายักษี
แก้แค้นแทนมันจนถึงที ให้สิ้นวงศ์อสุรีสาธารณ์ ฯ
๏ เมื่อนั้น วายุบุตรวุฒิไกรใจหาญ
ได้ฟังบัญชาพระอวตาร กราบกับบทมาลย์แล้วทูลไป
ซึ่งจะเสด็จแต่สององค์ ไม่มีจัตุรงค์หาควรไม่
อันทวีปลงกากรุงไกร หนทางนั้นไกลกันดารนัก
ฝ่ายทศกัณฐ์อสุรี มันก็มีฤทธีแหลมหลัก
โคตรวงศ์พงศ์พันธุ์ของขุนยักษ์ พรักพร้อมโยธาพลากร
แต่ละตนล้วนมีฤทธิรุทร นับด้วยสมุทรไม่หยุดหย่อน
ขอพระจักรกฤษณ์ฤทธิรอน ภูธรจงชุมโยธี
ให้ควรแก่การรณรงค์ จึ่งไปล้างโคตรวงศ์ยักษี
บัดนี้น้าข้าผู้หนึ่งมี ชื่อกระบี่สุครีพผู้ศักดา
เป็นน้องพาลีอันมีฤทธิ์ ผิดกันพี่ขับมาอยู่ป่า
จะไปหามาเฝ้าพระบาทา เห็นว่าจะได้โยธี
อันวานรในขีดขินนั้น ล้วนวงศ์เทวัญเรืองศรี
จุติมาคอยพระจักรี ตามพระศุลีบัญชาการ ฯ
๏ เมื่อนั้น พระจักรีผู้ปรีชาหาญ
ได้ฟังคำแหงหนุมาน ผ่านฟ้าจึ่งมีบัญชา
ท่านจะไปหาสุครีพ ก็รีบไปเถิดจะคอยท่า
จงเร่งพาน้าชายมา จะได้ปรึกษาสงครามกัน ฯ
๏ เมื่อนั้น หนุมานฤทธิแรงแข็งขัน
รับสั่งแล้วถวายบังคมคัล เหาะขึ้นยังชั้นอัมพร ฯ
๏ รีบเร่งเร็วมาด้วยกำลัง ถึงที่อมตังสิงขร
เข้าหาสุครีพฤทธิรอน ชุลีกรแล้วแจ้งกิจจา
บัดนี้พระนารายณ์อวตาร ลงมาสังหารยักษา
สององค์พี่น้องเสด็จมา ตามนางสีดาเทวี
ใช้ข้ามาหาพระน้าเจ้า ไปเฝ้าเบื้องบาทบทศรี
เสด็จอยู่ยังป่ากัทลี ไม่มีพวกพลบริวาร ฯ
๏ เมื่อนั้น สุครีพฤทธิไกรใจหาญ
ฟังความออกนามพระอวตาร ให้บันดาลสยองพองโลมา
ดีใจดั่งได้มณีรัตน์ ขององค์จักรพรรดินาถา
ออกจากอมตังบรรพตา ก็พากันเหาะมาด้วยฤทธี ฯ
๏ ครั้นถึงต่างถวายอภิวาทน์ แทบบาทพระนารายณ์เรืองศรี
ด้วยความชื่นชมยินดี คอยฟังวาทีพระสี่กร ฯ
๏ เมื่อนั้น พระจักรแก้วสุริย์วงศ์ทรงศร
ครั้นเห็นพญาวานร จึ่งมีสุนทรวาจา
ดูราโอรสพระอาทิตย์ ผู้มีฤทธิแรงแข็งกล้า
เป็นไฉนไม่อยู่ในพารา มาเที่ยวอยู่ป่าอนาถนัก ฯ
๏ เมื่อนั้น ลูกพระอาทิตย์สิทธิศักดิ์
ฟังรสพจนารถพระหริรักษ์ ยอกรเพียงพักตร์แล้วทูลไป
เดิมเหตุทรพีกับพี่ข้า รบกันในคูหาใหญ่
สั่งว่าเจ็ดวันไม่มีชัย ให้สมถมถ้ำคีรี
ครั้นถึงกำหนดไม่เห็นกลับ ก็ทำตามบังคับกระบี่ศรี
โทษข้าจะผิดก็ไม่มี พาลีกริ้วโกรธดั่งไฟกัลป์
ขับจากขีดขินพารา จึ่งมาทนเทวษอยู่ไพรสัณฑ์
ขอพระหริวงศ์ทรงธรรม์ จงล้างชีวันวานร
ข้าจึ่งจะคุมพวกพล กระบี่ฤทธิรณชาญสมร
มาถวายเบื้องบาทภูธร ยกไปราญรอนอสุรี
แล้วจะอาสาพระทรงจักร ไปตัดเศียรทศพักตร์ยักษี
มาถวายใต้เบื้องธุลี ภูมีจงทรงพระเมตตา ฯ
๏ เมื่อนั้น พระหริวงศ์องค์นารายณ์นาถา
ได้ฟังจึ่งมีบัญชา อันคำซึ่งว่านี้ผิดไป
ตัวท่านพี่น้องหากผิดกัน จะให้ล้างชีวันกระไรได้
จะเป็นที่ติเตียนไยไพ ทั้งในชั้นฟ้าธาตรี ฯ
๏ เมื่อนั้น พญาสุครีพกระบี่ศรี
ได้ฟังบัญชาพระจักรี ชุลีกรสนองพจมาน
ถึงจะฆ่าพาลีให้มรณา ก็ไม่มีนินทาว่าขาน
ด้วยทำผิดติดตัวมาช้านาน แต่กาลครั้งดึกดำบรรพ์
เมื่อพระอิศโรโลเกศ ให้ประชุมเทเวศร์ในสรวงสวรรค์
แล้วเอานาคาผูกพัน พร้อมกันฉุดพระเมรุคีรี
จนสิ้นฤทธิ์สิ้นแรงเทวราช เมรุมาศไม่ไหวจากที่
ข้าจึ่งอาสาพระศุลี เทวัญฤๅษีก็แจ้งใจ
ทำด้วยซื่อตรงจงรัก ฉุดชักพระเมรุขึ้นได้
องค์พระเป็นเจ้าภพไตร มีพระทัยเมตตาสถาวร
จึ่งเอาผอบแก้วแววฟ้า ใส่นางดาราดวงสมร
ฝากพญาพาลีฤทธิรอน ประทานข้าวานรเป็นรางวัล
พระนารายณ์ก็ได้ทัดทูล นเรนทร์สูรอิศเรศรังสรรค์
ฝ่ายพญาพาลีใจฉกรรจ์ เพื่อนนั้นทำสัตย์สาบาน
ว่าแม้นมิตรงต่อน้องชาย ให้ศรพระนารายณ์สังหาร
ขุนกระบี่เสียสัตย์ปฏิญาณ ทำการทุจริตให้ผิดธรรม์
พระองค์ไวกูณฐ์ปางนี้ ควรฆ่าพาลีให้อาสัญ
ตามที่โทษผิดติดพัน ทรงธรรม์จงทราบบาทา ฯ
๏ เมื่อนั้น พระตรีภพลบโลกนาถา
ได้ฟังรำลึกตรึกตรา ผ่านฟ้าก็แจ้งประจักษ์ใจ
จึ่งว่าดูก่อนกระบี่ศรี คำท่านว่านี้เราคิดได้
ซึ่งจะสังหารให้บรรลัย ทำไฉนจะพบวานร
จงไปเย้ยเยาะจำเพาะหน้า ให้โกรธามาชิงชัยก่อน
จึ่งจะแผลงผลาญราญรอน ด้วยศรให้สิ้นชีวี ฯ
๏ เมื่อนั้น พญาสุครีพกระบี่ศรี
ได้ฟังบรรหารพระจักรี ชุลีกรสนองพระบัญชา
อันซึ่งพาลีฤทธิรอน ได้พรพระอิศวรนาถา
มาตรแม้นใครต่อฤทธา เสียกำลังกายากึ่งตน
กุมภัณฑ์คันธรรพเทเวศร์ ก็เกรงเดชขจรทุกแห่งหน
ซึ่งจะไปต้านต่อรอผจญ ข้ากลัวเป็นพ้นความคิด ฯ
๏ เมื่อนั้น องค์พระหริรักษ์จักรกฤษณ์
ได้ฟังโอรสพระอาทิตย์ ทรงฤทธิ์ถวิลจินดา
ขุนกระบี่นี้คิดย่อท้อ ไม่อาจหาญต้านต่อเชษฐา
จำกูจะสำแดงฤทธา ให้ปรากฏแก่ตาประจักษ์ใจ
คิดแล้วบัญชาประกาศิต ถึงพี่ท่านมีฤทธิ์ไม่ฆ่าได้
เราจะรดน้ำสรงศรไป ให้กันภัยพญาพาลี
ตรัสพลางยืนขึ้นเหนืออาสน์ งามดั่งเทวราชโกสีย์
ชี้หัตถ์ไปชั้นดุษฎี ภูมีสำแดงฤทธิรอน ฯ
๏ พระองค์นั้นบันดาลกลับกลาย เป็นรูปพระนารายณ์ทรงศร
รัศมีสีนิลอรชร สี่กรถือเทพสาตรา
กวัดแกว่งสำแดงกำลังหาญ จับศรชัยชาญเงื้อง่า
แผลงไปในพื้นนภา เสียงสนั่นลั่นฟ้าธาตรี ฯ
๏ ศรเป็นดาวเดือนทินกร เลื่อนลอยอัมพรจำรัสศรี
ส่องสว่างพ่างพื้นพนาลี รัศมีพรรณรายพรายพรรณ ฯ
๏ เมื่อนั้น สุครีพฤทธิแรงแข็งขัน
ทั้งวายุบุตรชาญฉกรรจ์ เห็นพระทรงธรรม์สี่กร
กลับไปเป็นรูปนารายณ์ พระกายนั้นเลื่อมประภัสสร
ยิ่งพิศยิ่งงามอรชร ทั้งสองวานรก็ยินดี ฯ
๏ เมื่อนั้น หนุมานผู้ชาญชัยศรี
ถวายบังคมคัลอัญชุลี ขุนกระบี่จึ่งกราบทูลไป
ซึ่งน้าต่อน้าจะรบกัน ข้าจะอยู่นั้นหาควรไม่
จะขอลาบาทภูวไนย ไปให้ไกลกายไกลตา
ทูลแล้วประณตบทบงสุ์ ลาสองสุริย์วงศ์นาถา
กับพญาสุครีพผู้ศักดา ก็เหาะมาที่อยู่พานร ฯ
๏ เมื่อนั้น ลูกพระอาทิตย์ชาญสมร
ทูลว่าขอเชิญพระสี่กร บทจรไปล้างพาลี
ข้าจะนำเบื้องบาทบงสุ์ ตรงไปขีดขินบุรีศรี
ครั้งนี้จะรอดชีวี ด้วยเดชภูมีอันศักดา ฯ
๏ เมื่อนั้น พระจักรรัตน์แก้วนาถา
ได้ฟังโอรสพระสุริยา ก็ชวนพระอนุชาบทจร ฯ
๏ สองกษัตริย์เสด็จยุรยาตร งามวิลาสดั่งราชไกรสร
เดินดัดลัดป่าพนาดร พานรนำเสด็จจรลี
ข้ามทุ่งวุ้งเวิ้งเชิงเขา ลำเนาห้วยธารคีรีศรี
มิได้หยุดพักสักนาที ภูมีรีบเร่งเสด็จไป ฯ
๏ บัดนั้น สุครีพผู้มีอัชฌาสัย
ครั้นใกล้ขีดขินกรุงไกร บังคมไหว้แล้วทูลพระสี่กร
ขอเชิญเสด็จเข้าหยุดพัก สำนักร่มไทรที่นี่ก่อน
ตัวข้าจะลาบทจร ไปเยาะเย้ยพานรให้ออกมา
พระองค์จงคอยสังหาร ผลาญให้สิ้นชีพสังขาร์
ตามซึ่งเพื่อนเสียสัตยา ต่อเจ้าโลกาธาตรี ฯ
๏ เมื่อนั้น พระกฤษณุรักษ์เรืองศรี
ก็เสด็จย่างเยื้องจรลี เข้าไปยังที่ร่มไทร ฯ
๏ พระพายชายพัดมาอ่อนอ่อน ภูธรหยุดนั่งอาศัย
เอานํ้าโสรจสรงศรชัย รดให้สุครีพผู้ศักดา
แล้วตรัสอำนวยอวยพร จะไปต่อฤทธิรอนด้วยเชษฐา
ถึงพาลีถือเทพสาตรา จะเข่นฆ่าอย่าต้องอินทรีย์ ฯ
๏ เมื่อนั้น พญาสุครีพกระบี่ศรี
ได้น้ำศรกับพรพระจักรี ยินดีดั่งได้โสฬส
ซึ่งเกรงกลัวพญาพานรินทร์ ก็เสื่อมสิ้นคลี่คลายหายหมด
จึ่งน้อมเศียรยอกรขึ้นประณต ลาสองทรงยศแล้วเหาะไป ฯ
๏ ครั้นถึงลอยอยู่ตรงปราสาท ร้องประกาศสนั่นหวั่นไหว
เหวยเหวยลูกท้าวหัสนัยน์ เหตุใดไม่อยู่ในสัจธรรม์
ตัวเป็นผู้ใหญ่มิได้คิด ทำการทุจริตโมหันธ์
อันนางดาราดวงจันทร์ พระอิศวรรางวัลกูมา
ข่มเหงเอาไว้เชยชม ร่วมรสภิรมย์เสน่หา
ครั้งนั้นก็เสียสัตยา แล้วยังไม่สาแก่นํ้าใจ
เราเป็นน้องสืบสายโลหิต จะมีความผิดก็หาไม่
มิได้เมตตาอาลัย ขับไล่เสียจากธานี
ครั้งนี้ถึงที่กำหนดมา ไม่รอดชีวากระบี่ศรี
มึงดีเร่งออกมาต่อตี กูจะผลาญชีวีให้วายปราณ ฯ
๏ เมื่อนั้น ลูกท้าวหัสนัยน์ใจหาญ
ได้ฟังสุครีพกล่าวประจาน ให้เดือดดาลดั่งไฟประลัยกัลป์
ผุดลุกขึ้นร้องตวาด เหม่ไอ้อุบาทว์โมหันธ์
กูคิดว่ามึงร่วมครรภ์ จึ่งไม่ฆ่าฟันให้บรรลัย
ขับเสียจากราชธานี ยังมาพาทีดั่งนี้ได้
กูจะตัดเศียรเกล้าเสียบไว้ ให้สาแก่ใจไอ้พาลา
ว่าพลางฉวยชักพระแสงขรรค์ ขบฟันกวัดแกว่งเงื้อง่า
กระทืบบาทสนั่นลั่นฟ้า จะเหาะขึ้นเข่นฆ่าราวี ฯ
๏ เมื่อนั้น นางแก้วดารามารศรี
ตกใจกอดบาทพระสามี เทวีทูลห้ามพิไรวอน
พระองค์ก็ทรงพระปัญญา หยุดยั้งตรึกตราดูก่อน
อันพญาสุครีพฤทธิรอน หรือจะอาจต่อกรพระทรงฤทธิ์
ความกลัวใต้เบื้องบาทบงสุ์ กลับมารณรงค์นี้เห็นผิด
น่าที่จะมีผู้ร่วมคิด จิตจึ่งกำเริบอหังการ์
ข้าบาทนี้เห็นประหลาดนัก ซึ่งจักหุนหันออกมาเข่นฆ่า
เสียทีจะเสียพระเดชา อายแก่ไพร่ฟ้าประชากร ฯ
๏ เมื่อนั้น พญาพาลีชาญสมร
ได้ฟังอัครราชบังอร จึ่งมีสุนทรวาที
ทำไมกับไอ้ทรชน จะฮึกฮักผจญกับพี่
ถึงผู้อื่นจะช่วยราวี ก็ไม่เกรงฤทธีของมัน
โกฏิแสนแน่นนับสมุทรมา จะฆ่าให้ม้วยอาสัญ
มันหยาบคายให้อายแก่เทวัญ จะเงือดงดอดกลั้นก็สุดใจ
เจ้าอย่าประหวั่นพรั่นจิต ไหนจะต้านทานฤทธิ์พี่ได้
ว่าแล้วเหาะทะยานผ่านไป ชิงชัยด้วยองค์อนุชา ฯ
๏ เมื่อนั้น สุครีพฤทธิไกรใจกล้า
รับรอต่อต้านถอยมา แกล้งลวงพญาพาลี
ครั้นว่าใกล้องค์พระทรงครุฑ ก็กลับเข้าต่อยุทธ์ไม่ถอยหนี
สองกล้าต่อกล้าราวี ถ้อยทีไม่ลดงดกร ฯ
๏ เมื่อนั้น พระจักรแก้วสุริย์วงศ์ทรงศร
เห็นสองพญาพานร ราญรอนสัประยุทธ์พัลวัน
ต่างกล้าต่อแข็งเข้าโจมจับ กลอกกลับว่องไวดั่งจักรผัน
เพ่งพิศดูไปมิใคร่ทัน จะสำคัญพี่น้องก็แคลงใจ
แต่ทรงศรเงื้อง่าขึ้นหลายที เป็นไม่รู้ที่จะลั่นได้
ให้ฉงนสนเท่ห์ฤทัย ภูวไนยเขม้นไม่วางตา ฯ
๏ เมื่อนั้น ลูกท้าวมัฆวานหาญกล้า
ถีบโถมโจมไล่อนุชา ด้วยกำลังฤทธาว่องไว
ได้ทีแล้วเงื้องดอยู่ คิดความเอ็นดูไม่ฆ่าได้
จึ่งจับสุครีพนั้นขว้างไป ยังเนินไศลจักรวาล ฯ
๏ ครั้นมีชัยในการรณรงค์ วานรผู้ทรงกำลังหาญ
ก็เหาะระเห็จเตร็จทะยาน มาปราสาทสุรกานต์อลงการ์ ฯ
๏ เมื่อนั้น สุครีพฤทธิไกรใจกล้า
ตกถูกจักรวาลบรรพตา ไม่เจ็บชํ้ากายาวานร
ด้วยอำนาจพรพระหริวงศ์ กับทั้งนํ้าสรงพระแสงศร
กริ้วโกรธพิโรธดั่งไฟฟอน ก็เขจรกลับมาทันที ฯ
๏ ครั้นถึงยืนร้องหยาบหยาม ดูกรพระรามฤๅษี
ท่านนี้เป็นคนไม่ดี แกล้งมาพาทีลวงกัน
ให้เราไปต่อด้วยเชษฐา ปิ้มว่าชีวาจะอาสัญ
เป็นชีไม่มีสัจธรรม์ โมหันธ์ชั่วช้าสามานย์ ฯ
๏ เมื่อนั้น พระตรีภพลบโลกทุกสถาน
ฟังสุครีพกล่าวอหังการ ฮึกหาญไม่เกรงพระเดชา
มิได้ถือคำพานร ดั่งบิดรกับโอรสา
จึ่งมีสุนทรวาจา ใช่ว่าเราแกล้งพาที
ล่อลวงให้ไปชิงชัย อย่าน้อยใจเลยกระบี่ศรี
ตัวท่านกับพญาพาลี ท่วงทีรูปทรงก็คล้ายกัน
แต่เราชักศรขึ้นพาดสาย เงื้อง่ามุ่งหมายจะคอยลั่น
ดูไปไม่ได้สำคัญ ที่จะล้างชีวันพานร
ตรัสพลางฉีกชายภูษาทรง ส่งให้สุครีพชาญสมร
จงผูกข้อหัตถาไปราญรอน เราจะได้วางศรไม่แคลงใจ ฯ
๏ เมื่อนั้น สุครีพผู้มีอัชฌาสัย
ได้ฟังบัญชาภูวไนย บังคมไหว้ด้วยความยินดี
ทูลว่าพระองค์จงได้โปรด อดโทษข้าบาทกระบี่ศรี
ซึ่งประมาทหยาบช้าพาที ภูมีจงทรงพระเมตตา
ทูลแล้วเอาผ้าทรงนั้น ผูกพันกับกรเบื้องขวา
ก้มเกล้าดุษฎีชุลีลา เหาะมาด้วยกำลังพานรินทร์ ฯ
๏ ครั้นถึงจึ่งร้องลงไป เป็นไฉนเจ้ากรุงขีดขิน
รบกันหวั่นไหวฟ้าดิน ไม่ทันสิ้นแสงสุริยัน
ช่างหนีมาได้ไม่อดสู ดูดั่งชายช้าโมหันธ์
เขาคือพระกาลชาญฉกรรจ์ จะมาเอาชีวันไปบัดนี้ ฯ
๏ เมื่อนั้น ลูกท้าวหัสนัยน์เรืองศรี
ได้ฟังกริ้วโกรธดั่งอัคคี ชักพระขรรค์อันมีฤทธา
กวัดแกว่งกระทืบบาทผาดเสียง สำเนียงดั่งหนึ่งฟ้าผ่า
ถีบทะยานผ่านขึ้นในเมฆา ด้วยกำลังศักดาวราวุธ ฯ
๏ เผ่นโผนโจนจ้วงทะลวงจับ ว่องไวกลอกกลับสัประยุทธ์
กรหนึ่งกวัดแกว่งอาวุธ ทิ่มแทงแย้งยุทธ์รอนราญ ฯ
๏ เมื่อนั้น สุครีพฤทธิไกรใจหาญ
ต่อตีด้วยปรีชาชาญ ต้านทานถอยมามิให้ชิด
ล่อลวงด้วยกลรณรงค์ จนมาใกล้องค์พระจักรกฤษณ์
ก็ผาดโผนทะยานเข้าต้านฤทธิ์ เสียงสนั่นทั่วทิศโพยมบน
ต่างหาญต่างกล้าราวี ต่างตีต่างรับสับสน
ถ้อยทีถ้อยมีฤทธิรณ ต่างตนรบชิดติดพัน
ดั่งองค์พระอิศวรเจ้าโลกา กับพระจักรารังสรรค์
ทั้งสองประลองฤทธิ์กัน แทงฟันไม่งดลดกร ฯ
๏ เมื่อนั้น พระนารายณ์สุริย์วงศ์ทรงศร
เหลือบแลขึ้นไปบนอัมพร เห็นสองพานรต่อตี
ก็จำสำคัญสุครีพได้ ภูวไนยจึ่งทรงศรศรี
น้าวหน่วงหมายทรวงพาลี ได้ทีแผลงไปด้วยฤทธา ฯ
๏ เมื่อนั้น ลูกท้าวหัสนัยน์ใจกล้า
เห็นศรตรวยตรงเข้ามา ฉวยคว้าไว้ได้ด้วยว่องไว
แลไปในพื้นปัถพี ยังที่บริเวณพระไทรใหญ่
เห็นดาบสนั้นถือธนูชัย ขัดใจก็เหาะลงมา ฯ
๏ ครั้นถึงจึ่งร้องประกาศ เหวยชาติโยคีชีป่า
เอ็งสิสร้างพรตภาวนา เหตุใดมาทำดั่งนี้
เราโกรธกันรบกันพี่น้อง ใช่การของสองฤๅษี
มาพลอยเข่นฆ่าราวี ทำดีแล้วหรือไอ้ชีไพร
เราสองพี่น้องร่วมครรภ์ จะพิโรธโกรธกันไปถึงไหน
อหังการมาผลาญชีวาลัย กูผิดสิ่งใดให้ว่ามา ฯ
๏ เมื่อนั้น พระตรีภพลบโลกนาถา
ได้ฟังจึ่งมีบัญชา ดูกรพญาพาลี
เราคือนารายณ์อวตาร ลงมาสังหารยักษี
ชื่อว่าพระรามจักรี ไม่มีอิจฉาอาธรรม์
ตัวท่านจงคิดถึงความหลัง เมื่อครั้งพระอิศวรรังสรรค์
ประทานนางดาราวิลาวัณย์ ให้น้องร่วมครรภ์ของวานร
ท่านรับมาแล้วสาบานถวาย ถ้ามิให้ให้ตายด้วยแสงศร
เราจึ่งสังหารราญรอน ตามที่โทษกรณ์ท่านมีไว้
ศรชัยจึ่งไปต้องอก จะยกโทษเรากระไรได้
ตรัสแล้วสำแดงฤทธิไกร มืดไปทั่วทิศอัมพร ฯ
๏ พระสิริวิลาสก็กลับกลาย เป็นรูปนารายณ์ทรงศร
ถือเทพอาวุธสี่กร สีนิลอรชรทั้งอินทรีย์ ฯ
๏ เมื่อนั้น ลูกท้าวหัสนัยน์เรืองศรี
ได้ฟังพระราชวาที ขุนกระบี่พิศทั่วกายา
เห็นรูปดาบสนั้นกลับกลาย เป็นองค์นารายณ์นาถา
ให้เศียรพองสยองโลมา ด้วยกลัวเดชาพระทรงฤทธิ์
จึ่งนิ่งระลึกตรึกไป ก็คิดได้ว่าตัวทำผิด
อันกายอินทรีย์ชีวิต ถึงพรหมลิขิตเข้าวันนี้
กรหนึ่งนั้นกุมพระแสงศร กรหนึ่งประณตบทศรี
ทูลว่าตัวข้าพาลี โทษมีเหมือนดั่งพระบัญชา
บุญน้อยไม่ได้ฉลองบาท พระตรีภูวนาถนาถา
ขอฝากสุครีพอนุชา องคตลูกข้าพานร
กับศรีหนุมานหลานรัก ดารานงลักษณ์สายสมร
แสนสนมโยธาประชากร ภูธรจงได้ปรานี ฯ
๏ เมื่อนั้น พระสี่กรทรงสวัสดิ์รัศมี
ได้ฟังพญาพาลี จึ่งมีบัญชาตอบไป
ดูกรเจ้ากรุงขีดขิน ลูกอินทร์ผู้มีอัชฌาสัย
ตัวเราก็คิดอาลัย หวังว่าจะให้สถาวร
จะขอโลหิตสักกึ่งหยาด บูชาพรหมาสตร์แสงศร
ล้างคำสาบานของพานร ให้สิ้นโทษกรณ์ที่มีมา
ตัวท่านจะได้เสวยสุข แสนสนุกสำราญไปภายหน้า
แต่แผลจะติดกายา เท่าเส้นผมผ่าได้เจ็ดที ฯ
๏ เมื่อนั้น พญาพานรินทร์เรืองศรี
จึ่งสนองบัญชาพระจักรี ข้านี้ก็นับว่าเป็นชาย
ประกอบยศศักดิ์สุริย์วงศ์ เผ่าพงศ์อมรินทร์เรืองฉาย
จะไว้แผลกับตัวนั้นกลัวอาย เทวาทั้งหลายจะไยไพ
กรรมแล้วก็สู้วายปราณ จะให้อัประมาณกระไรได้
ขอบังคมลาภูวไนย ไปยังสวรรค์ชั้นฟ้า ฯ
๏ ครั้นเสร็จซึ่งลาพระสี่กร วานรเศร้าโทมนัสสา
จึ่งสั่งสุครีพอนุชา พี่จะลาสิ้นชีพชนมาน
เจ้าจะอยู่เป็นข้าพระทรงจักร จงพิทักษ์รักษากันอาหลาน
หมั่นเฝ้าเช้าเย็นเป็นนิจกาล อย่าเกียจคร้านแต่ตามอำเภอใจ
สิ่งใดพระองค์จะตรัสถาม อย่าเบาความพิดทูลแต่โดยได้
อย่าแต่งตัวโอ่อวดพระทรงชัย ที่ในพระโรงรัตนา
หมอบเฝ้าอย่าก้มอย่าเงยหงาย อย่าเตร่ตร่ายเหลือบแลซ้ายขวา
พระที่นั่งบัลลังก์อลงการ์ อย่าฝ่าฝืนขึ้นนั่งอิงองค์
อันฝูงพระสนมนางใน อย่าผูกจิตพิสมัยใหลหลง
จงภักดีต่อใต้บาทบงสุ์ อย่าทะนงว่าทรงพระเมตตา
แขกเมืองอย่าบอกความลับ อย่าสนิทคำนับคบหา
อันรางวัลให้ปันเสนา อย่ามีใจฉันทาทัดทาน
แม้นกริ้วโกรธลงโทษผู้ใด อย่าใส่ใจยุยงจงผลาญ
อย่าโลภลักราชทรัพย์ศฤงคาร พระบรรหารสิ่งใดจงจำความ
อาสาเจ้าตนจนตัวตาย จึ่งนับว่าเป็นชายชาญสนาม
เจ้าจงจำคำทำตาม ก็จะจำเริญความสวัสดี
สอนน้องสิ้นเสียงสิ้นสั่ง สิ้นกำลังสิ้นฤทธิ์กระบี่ศรี
วางศรให้ปักอินทรีย์ สิ้นชีวีไปเกิดในวิมาน ฯ
๏ บัดนั้น สุครีพลูกพระสุริย์ฉาน
เห็นพี่สิ้นชีพวายปราณ สงสารกอดบาทรํ่าไร ฯ
๏ โอ้ว่าพระองค์ผู้ทรงภพ เลื่องชื่อลือลบแผ่นดินไหว
รักน้องมิให้ข้องเคืองใจ ภูวไนยบำรุงเลี้ยงมา
พระคุณนั้นเหมือนบิตุเรศ อันบังเกิดเกศเกศา
ได้ยากลำบากเวทนา เที่ยวอยู่ในป่าพนาดร
จนได้ครองขีดขินธานี ค่อยมีความสุขสโมสร
เป็นเจ้าแก่หมู่วานร พระเดชขจรทั้งไตรดาล
ครั้งนี้มาเสียสัตยา ด้วยดาราเยาวยอดสงสาร
จึ่งต้องศรสมเด็จพระอวตาร เพราะได้สาบานแต่ก่อนไว้
เสียแรงเป็นวงศ์เทวัญ มาเสียธรรม์ด้วยหญิงหาควรไม่
รํ่าพลางสะท้อนถอนใจ สะอื้นไห้เพียงสิ้นสมประดี ฯ
๏ บัดนั้น ฝ่ายหมู่โยธากระบี่ศรี
รู้ว่าพญาพาลี ต่อตีกับองค์อนุชา
มีมนุษย์มาช่วยสังหาร ผลาญให้สิ้นชีพสังขาร์
ตกใจอื้ออึงทั้งพารา แตกหนีเข้าป่าพนาลัย ฯ
๏ บัดนั้น เสนาวานรผู้ใหญ่
แจ้งเหตุก็ตระหนกตกใจ รีบไปเฝ้าองค์นางเทวี ฯ
๏ ครั้นถึงประณตบทบงสุ์ ทูลองค์อัคเรศมเหสี
บัดนี้พระราชสามี ไปต่อตีกับน้องบนอัมพร
มีมนุษย์มาช่วยอุปราช พระองค์สิ้นชีวาตม์ด้วยแสงศร
กลิ้งอยู่กับพื้นดินดอน อนาถนอนดั่งชาติสาธารณ์ ฯ
๏ เมื่อนั้น นางดาราเยาวยอดสงสาร
ฟังข่าวเร่าร้อนคือเพลิงกาล นงคราญเพียงสิ้นสมประดี
ดั่งองค์พญามัจจุราช มาพิฆาตตัดเกล้าเกศี
แสนทุกข์สุดทุกข์พันทวี ตีอกเข้ารํ่าโศกา ฯ
๏ แล้วเรียกองคตขุนกบินทร์ หลานอินทร์ผู้มียศถา
อันเป็นบุตรเลี้ยงได้เลี้ยงมา กับพานรินทร์ชมพูพาน
ทั้งสามองค์ลงจากปราสาทแก้ว อันเพริศแพร้วพรรณรายฉายฉาน
พร้อมด้วยสนมบริวาร เยาวมาลย์เสด็จจรลี ฯ
๏ ครั้นถึงจึ่งวิ่งเข้ากอดบาท พระสามีธิราชเรืองศรี
ชลเนตรอาบพักตร์นางเทวี แสนโศกโศกีรํ่าไร
โอ้พระองค์ผู้วงศ์เทเวศร์ เรืองเดชฟากฟ้าดินไหว
เมื่อแรกจะออกชิงชัย น้องนี้ก็ได้ทัดทาน
ไม่ฟังวาจาข้าบาท ประมาทว่าทรงกำลังหาญ
ขืนออกไปต่อกรรอนราญ ผ่านฟ้าจึ่งสิ้นชีวี
กลิ้งอยู่ดูดั่งทรลักษณ์ ใช่ศักดิ์สุริย์วงศ์โกสีย์
มาทิ้งเมียไว้ผู้เดียวนี้ น่าที่จะกินแต่น้ำตา
ชมพูพานองคตก็แสนเทวษ โอ้พระบิตุเรศนาถา
บำรุงเลี้ยงลูกทั้งสองมา มิให้เคืองวิญญาณ์เท่ายองใย
ซึ่งทรงพระเมตตาการุญ จะได้ทดแทนคุณก็หาไม่
พระมาสวรรคาลัย อนาถใจเป็นพ้นพันทวี
ฝ่ายฝูงสนมกำนัล ก็โศกาจาบัลย์อึงมี่
กลิ้งเกลือกเสือกไปไม่สมประดี ที่ศพพญาพานร ฯ
๏ เมื่อนั้น พญาสุครีพชาญสมร
ครั้นคลายโศกาอาวรณ์ จึ่งมีสุนทรวาจา
ดูกรองคตชมพูพาน สองหลานผู้ยอดเสน่หา
อันพระบิตุรงค์ปลงชีวา นัดดาอย่าได้น้อยใจ
อาจะเล่าความหลังเมื่อครั้งก่อน ภูธรหาอยู่ในสัตย์ไม่
องค์พระเป็นเจ้าภพไตร ภูวไนยประทานนางเทวี
เป็นบำเหน็จอาผู้เหนื่อยพักตร์ ซึ่งฉุดชักพระเมรุคีรีศรี
เมื่อพระจะรับนางมานี้ ภูมีได้ถวายสาบาน
แม้นว่ามิให้แก่น้องชาย ให้ศรพระนารายณ์สังหาร
โทษนี้ใหญ่หลวงพ้นประมาณ ช้านานครั้งดึกดำบรรพ์
ถ้ามิเชื่อคำเราเจรจา จงถามนางดาราสาวสวรรค์
บัดนี้พระองค์ทรงสุบรรณ ท่านนั้นอวตารลงมา
ทรงนามพระรามสุริย์วงศ์ จะไปล้างเผ่าพงศ์ยักษา
จึ่งต้องศรสังหารชีวา ตามคำสัญญาพาลี
ฟังอาว่าเถิดนะหลานเอ๋ย อย่าโศกนักเลยกระบี่ศรี
จะพาเจ้าไปเฝ้าพระจักรี จะได้เป็นที่พึ่งสืบไป ฯ
๏ เมื่อนั้น สองกระบี่ผู้มีอัชฌาสัย
ได้ฟังจะแจ้งไม่แคลงใจ บังคมไหว้สนองบัญชา
พระองค์ก็เหมือนบิตุเรศ อันก่อเกศเกิดเกล้าเกศา
สิ่งใดมิให้เคืองบาทา ตามแต่พระอาจะปรานี ฯ
๏ เมื่อนั้น ลูกพระทินกรเรืองศรี
ได้ฟังชื่นชมยินดี ก็พาสองกระบี่บทจร ฯ
๏ ครั้นถึงจึ่งกราบลงกับบาท พระตรีภูวนาถทรงศร
ทูลว่าสองราชพานร นามกรองคตชมพูพาน
ลูกตัวลูกเลี้ยงพาลี ทั้งสองกระบี่นี้เป็นหลาน
ขอถวายใต้เบื้องบทมาลย์ ผ่านฟ้าจงทรงพระเมตตา ฯ
๏ เมื่อนั้น พระกฤษณุรักษ์นาถา
ได้ฟังจึ่งทอดทัศนา ดูพักตราทั้งสองวานร
ท่วงทีกิริยาองอาจ ดั่งลูกราชไกรสร
องคตนั้นคล้ายกับบิดร ภูธรชื่นชมยินดี
แล้วมีบัญชาประกาศิต แก่ลูกพระอาทิตย์เรืองศรี
พี่ท่านซึ่งม้วยชีวี ที่จะไว้ช้าไม่ต้องการ
เราคิดจะช่วยปลงศพ ตามขนบกษัตรามหาศาล
โดยประเวณีบุราณ ตัวท่านจะเห็นประการใด ฯ
๏ เมื่อนั้น สุครีพผู้มีอัชฌาสัย
น้อมเศียรกราบบาทแล้วทูลไป ตามแต่ภูวไนยจะเมตตา ฯ
๏ เมื่อนั้น พระจักรรัตน์แก้วนาถา
จับจันทวาทิตย์อันศักดา ผ่านฟ้าก็แผลงไปด้วยฤทธิ์ ฯ
๏ เสียงสนั่นครั่นครื้นอากาศ กัมปนาทสนั่นถึงดุสิต
เกิดเป็นเมรุแก้วชวลิต พิศเพียงวิมานดุษฎี ฯ
๏ เมื่อนั้น พญาสุครีพกระบี่ศรี
ชมพูพานองคตผู้ฤทธี ก้มเกล้าอัญชุลีพระสี่กร
จึ่งยกศพใส่โกศแก้ว อันเพริศแพร้วจำรัสประภัสสร
เชิญเข้าพระเมรุบวร เสร็จแล้ววานรก็ออกมา ฯ
๏ เมื่อนั้น พระตรีภูวไนยนาถา
ทรงอัคนิวาตอันศักดา ผ่านฟ้าก็ผาดแผลงไป ฯ
๏ โชติช่วงดั่งดวงสุริยัน พสุธาเลื่อนลั่นหวั่นไหว
บันดาลเกิดเป็นเปลวไฟ ติดเข้ายังในเชิงตะกอน ฯ
๏ เมื่อนั้น ลูกพระอาทิตย์ชาญสมร
ทั้งนางดาราบังอร กับวานรองคตชมพูพาน
ต่างถือธูปเทียนบุปผา จวงจันทน์กฤษณาหอมหวาน
พร้อมทั้งแสนสนมบริวาร เข้าพระเมรุสุรกานต์รูจี ฯ
๏ จึ่งน้อมเศียรเกล้าลงเคารพ สมาศพพญากระบี่ศรี
เสร็จแล้วก็จุดอัคคี ต่างทรงโศกีรำพัน ฯ
๏ เมื่อนั้น พระจักรรัตน์แก้วรังสรรค์
เห็นเพลิงพลุ่งรุ่งโรจน์ไม่มีควัน สังหารศพนั้นเป็นจุณไป
พระองค์จึ่งทรงพลายวาต อันมีอำนาจแผ่นดินไหว
แผลงสนั่นฟากฟ้าสุราลัย ด้วยฤทธิไกรพระจักรี ฯ
๏ บันดาลเป็นฝนตกลง ดับเพลิงซึ่งปลงกระบี่ศรี
แล้วพัดพาถ่านเถ้าธุลี ไปยังนทีไม่พริบตา ฯ
๏ เมื่อนั้น ลูกพระอาทิตย์ฤทธิ์กล้า
ครั้นเสร็จปลงศพพระพี่ยา ปรีดาน้อมเศียรบังคมคัล
ทูลว่าตัวข้าได้พึ่งบาท พระตรีภูวนาถรังสรรค์
หาไม่จะม้วยชีวัน พระคุณนั้นลํ้าฟ้าสุธาธาร
ขอถวายซึ่งราชธานี ทั้งหมู่กระบี่ทวยหาญ
แสนสนมสมบัติอันโอฬาร ไว้ใต้บทมาลย์พระสี่กร
เชิญเสด็จเข้าเหยียบเวียงชัย ไพร่พลจะได้สโมสร
เป็นที่ศรีสวัสดิ์สถาวร ภูธรจงทรงพระเมตตา ฯ
๏ เมื่อนั้น พระกฤษณุรักษ์นาถา
ได้ฟังลูกพระสุริยา ผ่านฟ้าเกษมเปรมปรีดิ์
จึ่งตรัสแก่องค์พระลักษมณ์ เราจักเข้าไปบุรีศรี
ว่าแล้วเสด็จจรลี ออกจากที่ร่มพระไทร ฯ
๏ สุครีพองคตชมพูพาน สาวสนมบริวารน้อยใหญ่
พรั่งพร้อมตามเสด็จภูวไนย อำไพดั่งดวงดารากร
ห้อมล้อมพระจันทร์ในอากาศ โอภาสจำรัสประภัสสร
งามสิริวิลาสบทจร ภูธรเสด็จตามกัน ฯ
๏ เมื่อนั้น สุครีพลูกพระสุริย์ฉัน
นำสองกษัตริย์จรจรัล ถึงทวารเขตขัณฑ์ธานี
จึ่งยอกรประณตบทบาท ทูลพระภูวนาถเรืองศรี
ขอเชิญเสด็จจรลี เข้าบุรีขีดขินภิรมยา ฯ
๏ เมื่อนั้น พระนรินทร์ปิ่นภพนาถา
เดินพลางทางทอดทัศนา ชมเมืองพญาพาลี
กำแพงงามเพียงสัตภัณฑ์ คูกั้นเขื่อนแก้วสลับสี
นางเรียงงามรอบพระบุรี เชิงเทินที่ปักธงมังกรทอง
พิศซุ้มงามทรงสูงตระหง่าน พิศทวารในทวีปไม่มีสอง
พิศป้อมงามปืนประจำซอง ระยะช่องงามฉัตรจรงราย
พิศถนนงามแนวศีลาลาด พิศปราสาทงามประเสริฐเฉิดฉาย
พิศพรหมงามพริ้มดั่งยิ้มพราย พิศบันงามคล้ายสุบรรณบิน
พิศมุขสี่มุขก็งามหมด อลงกตด้วยแก้วมุกดาสิ้น
แสนสนุกดั่งวิมานเมืองอินทร์ พระทรงศิลป์เพ่งพิศไม่วางตา ฯ
๏ เมื่อนั้น ลูกพระอาทิตย์ฤทธิ์กล้า
นำพระหริรักษ์จักรา มาถึงพระนิเวศน์วังจันทน์
น้อมเศียรกราบทูลด้วยใจภักดิ์ ขอเชิญพระทรงจักรรังสรรค์
ขึ้นปราสาทแก้วแพร้วพรรณ อันเป็นนิเวศน์พาลี ฯ
๏ เมื่อนั้น พระสุริย์วงศ์องค์นารายณ์เรืองศรี
กับองค์อนุชาร่วมชีวี ขึ้นปราสาทมณีโอฬาร ฯ
๏ ลดองค์ลงเหนือแท่นแก้ว อันเพริศแพร้วด้วยดวงมุกดาหาร
งามทรงดั่งองค์มัฆวาน อยู่ในวิมานเวไชยันต์
พร้อมนางนักสนมพาลี เสนีวานรหลายหลั่น
หมอบกลาดดาษเฝ้าบังคมคัล ดั่งพระจันทร์อยู่กลางดารา
จึ่งมอบสมบัติพัสถาน แสนสนมบริวารซ้ายขวา
ให้แก่สุครีพผู้ศักดา ซึ่งเป็นอนุชาพาลี
อันนางดารานงลักษณ์ เป็นอัคเรศมเหสี
ครอบครองไพร่ฟ้าประชาชี ในบุรีขีดขินอันโอฬาร ฯ
๏ เมื่อนั้น สุครีพผู้ปรีชาหาญ
เป็นเจ้านคราสุธาธาร มโหฬารจรรโลงเลิศไกร
ชื่นชมด้วยสมความคิด สำราญจิตไม่มีที่เปรียบได้
ขุนกระบี่ดำริตริไป ในคุณสมเด็จพระสี่กร
จึ่งน้อมเศียรเกล้าลงกราบทูล นเรนทร์สูรสุริย์วงศ์ทรงศร
อันพวกพลโยธาวานร ซอกซอนหนีเข้าพนาลี
ขอพระองค์จงทรงพระเมตตา แก่ข้าผู้รองบทศรี
งดอยู่สักเจ็ดราตรี ในบุรีขีดขินภิรมยา
ข้าบาทจะเกณฑ์กองทัพ ให้พร้อมสรรพทวยหาญซ้ายขวา
จึ่งยกไปปราบอสุรา ในทวีปลงกากรุงมาร ฯ
๏ เมื่อนั้น พระจักรกฤษณ์ลือฤทธิ์ทุกทิศศาล
ฟังพญาสุครีพกำหนดการ จึ่งมีบรรหารตอบไป
ซึ่งจะให้ตัวเรางดท่า อยู่ในพาราหาควรไม่
ที่ไหนชัยภูมิสำราญใจ ไม่ใกล้ไม่ไกลกับธานี
ตัวเราจะไปหยุดพัก สำนักคอยท่ากระบี่ศรี
ท่านจงเร่งเกณฑ์โยธี ในเจ็ดราตรีให้พร้อมกัน ฯ
๏ เมื่อนั้น ลูกพระทินกรรังสรรค์
ได้ฟังโองการพระทรงธรรม์ บังคมคัลสนองพระบัญชา
เขาหนึ่งมีนามคันธมาทน์ รุกขชาติหอมสิ้นทั้งภูผา
ถิ่นฐานสะอ้านสะอาดตา เป็นมหาชัยภูมิสถาวร
ขอเชิญเสด็จไปอาศัย สำราญพระทัยที่นั้นก่อน
ข้าจึ่งจะยกพลากร ไปตามบทจรพระจักรี ฯ
๏ เมื่อนั้น พระหริวงศ์ทรงสวัสดิ์รัศมี
ได้ฟังโสมนัสยินดี จึ่งชวนพระศรีอนุชา
เสด็จจากปราสาทอลงการ ดั่งสุริย์ฉานลอยเลื่อนเวหา
สององค์นวยนาดยาตรา ออกจากพาราวานร ฯ
๏ เดินทางมาหว่างบรรพต เลี้ยวลดตามเชิงสิงขร
ข้ามห้วยเหวผาพนาดร ภูธรเหลือบแลแปรไป
จึ่งเห็นพญายูงทอง เยื้องย่องตามเนินเขาใหญ่
ปีกหางรจนาอำไพ แววไวเลื่อมลายพรายตา
ส่งเสียงร้องเรื่อยเฉื่อยฉ่ำ ฟ้อนรำเล่นตามภาษา
ชี้บอกพระศรีอนุชา จงดูมยุราวิลาวัณย์
รูปร่างงามอย่างพญาหงส์ ทรวดทรงสีกายฉายฉัน
ชมพลางทางรีบจรจรัล ตามกันไปในพนาลี ฯ
๏ บัดนั้น พญามยุเรศปักษี
เห็นองค์พระลักษมณ์พระจักรี พี่น้องมาในพนาดร
จึ่งร้องทูลแจ้งยุบลเหตุ ว่าอัคเรศสีดาดวงสมร
ทศพักตร์มันลักบังอร ไปยังนครลงกา
สั่งไว้ให้พระองค์ไปตาม ทำการสงครามด้วยยักษา
นางจะครองกายครองชีวา ไว้ท่าสมเด็จพระจักรี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังพญาสกุณี พาทีบอกข่าวเยาวมาลย์
แสนทุกข์แสนคะนึงถึงนงลักษณ์ พระทรงจักรแสนโศกสงสาร
ทั้งพระอนุชาชัยชาญ ปานดั่งจะสิ้นชีวัน
ชลนัยน์ไหลนองคลอเนตร ต่างแสนเทวษกันแสงศัลย์
ปรับทุกข์กันพลางทางจรจรัล ไปในอรัญหิมวา ฯ
๏ บัดนั้น จึ่งฝูงคณาวานรป่า
เห็นสองกษัตริย์เสด็จมา พักตราเศร้าสร้อยละห้อยใจ
ต่างตนมีจิตพิศวง ครั้นสองพระองค์เข้ามาใกล้
จึ่งชูภูษาผ้าสไบ ขึ้นไว้แล้วกล่าวสุนทร
ผ้านี้นางฝากไว้ถวาย พระนารายณ์สุริย์วงศ์ทรงศร
ให้พระองค์รีบตามไปราญรอน ตัดเศียรตัดกรทศกัณฐ์
นางจะครองชีวิตไว้ท่า แม้นช้าจะม้วยอาสัญ
บัดนี้อสุรกุมภัณฑ์ มันไปข้างทิศหรดี ฯ
๏ เมื่อนั้น พระอวตารทรงสวัสดิ์รัศมี
รับผ้าสไบของเทวี ภูมีประทับกับอุรา
หอมหวนกลิ่นองค์เยาวมาลย์ เสาวคนธ์ซาบซ่านนาสา
ยิ่งคะนึงถึงโฉมวนิดา ชลนาคลอเนตรแล้วถอนใจ
โอ้ว่าเจ้าดวงชีวิต ซื่อสัตย์สุจริตไม่หาได้
เมื่อแรกจะจากเวียงชัย ใครจะห้ามเท่าไรไม่ไยดี
กตัญญูสู้มาเป็นเพื่อนยาก แสนลำบากในป่าด้วยพี่
สามองค์กับพระลักษมณ์ร่วมชีวี ควรหรือมารศรีมาพลัดกัน
ป่านนี้จะฟายชลเนตร พูนเทวษวิโยคโศกศัลย์
สุดฤทธิ์สุดคิดจะตามทัน สารพันแสนยากลำบากใจ
ซึ่งพี่ติดตามเยาวมาลย์ ใครจะนำข่าวสารไปแจ้งได้
อกเอ๋ยจะทำประการใด ภูวไนยทรุดองค์ลงโศกี ฯ
๏ เมื่อนั้น ฝ่ายท้าวตรีเนตรเรืองศรี
เสด็จเหนือทิพอาสน์รูจี ในที่มหาเวไชยันต์
พร้อมด้วยฝูงเทพบริวาร อัปสรนงคราญสาวสวรรค์
ให้เดือดร้อนพระทัยดั่งไฟกัลป์ บันดาลเสื่อมสุขสถาวร
จึงเล็งดูด้วยทิพเนตร ก็เห็นพระนเรศทรงศร
กับองค์พระลักษมณ์ฤทธิรอน บทจรมาตามนางสีดา
บัดนี้จะเสด็จไปอาศัย อยู่ในคันธมาทน์ภูผา
ประชุมวานรโยธา ไปปราบอสุราสาธารณ์ ฯ
๏ ก็ชื่นชมด้วยสมอารมณ์คิด จึงมีประกาศิตบรรหาร
แก่วิษณุกรรม์ปรีชาชาญ ตัวท่านผู้เรืองฤทธี
จงเอามงกุฎภูษาทรง สังวาลทิพธำมรงค์จำรัสศรี
ไปถวายพระลักษมณ์พระจักรี ในที่คันธมาทน์บรรพต
แล้วจงนิมิตพลับพลาชัย ให้อำไพด้วยแก้วอลงกต
สองพระองค์จะได้ลาพรต อาศัยชุมทศโยธา ฯ
๏ บัดนั้น พระวิษณุกรรมแกล้วกล้า
ฟังเทวราชบัญชา มีใจปรีดาสถาวร
จึงรับเอาเครื่องทิพแลภูษิต มงกุฎแก้วชวลิตประภัสสร
นบนิ้วดุษฎีชุลีกร สำแดงฤทธิรอนเหาะมา ฯ
๏ ครั้นถึงสิงขรคันธมาทน์ เทวราชเพ่งพิศทุกทิศา
จึงนิมิตสุวรรณพลับพลา ที่มหาชัยภูมิสวัสดี ฯ
๏ เสร็จแล้วจารึกอักษร วางเครื่องอาภรณ์จำรัสศรี
ไว้ในห้องแก้วรูจี แล้วกลับไปยังที่วิมาน ฯ
๏ เมื่อนั้น พระจักรีผู้ปรีชาหาญ
กับพระอนุชาชัยชาญ ผ่านฟ้าค่อยคลายอาวรณ์
สองกษัตริย์พากันยุรยาตร งามวิลาสอาจองดั่งไกรสร
เสด็จโดยมรคาพนาดร ข้ามสิงขรห้วยธารผ่านมา ฯ
๏ พอชายบ่ายแสงสุริยัน ก็ถึงคันธมาทน์ภูผา
เขานั้นใหญ่หลวงสะอาดตา โอฬาร์ล้วนแก้วเก้าประการ ฯ
๏ พระเที่ยวชมพู่พวงดวงแก้ว วาวแววเหลือบเลื่อมมุกดาหาร
ไพฑูรย์จำรัสสายสังวาล แก้วประพาฬมรกตแกมกัน
เพชรแดงแสงระยับจับนิล โกมินแก้วลายฉายฉัน
ทับทิมศีลาทองพรายพรรณ เป็นช่องชั้นวุ้งเวิ้งจำเริญตา
รุกขชาติล้วนพรรณไม้หอม กลิ่นตลบทั้งจอมภูผา
หมู่ภมรร่อนเคล้าดวงผกา พระพายพาคันธรสรวยริน
มีทั้งนํ้าพุดุดั้น ไหลลั่นลงธารกระแสสินธุ์
ดั่งนันทวันในชั้นอินทร์ พระถวิลถึงองค์บังอร
เจ้ามาด้วยจะได้เชยชม สำราญรื่นภิรมย์สโมสร
ด้วยบุปผชาติบานดาษอรชร จะวอนให้เด็ดดวงผกากาญจน์
นิจจาเอ๋ยใครจะเป็นเพื่อนเจ้า ยุพเยาว์พี่ยอดสงสาร
ครวญพลางพลางชมสุมามาลย์ ผ่านฟ้าเสด็จดำเนินไป ฯ
๏ เหลือบเห็นสุวรรณพลับพลา ที่เงื้อมผาใต้ร่มรังใหญ่
รจนาด้วยแก้วแววไว ก็เสด็จเข้าไปทันที ฯ
๏ ครั้นถึงแลเห็นบัลลังก์อาสน์ อันโอภาสพรรณรายจำรัสศรี
ทั้งเครื่องต้นเครื่องทรงรูจี ในที่ห้องแก้วอลงกรณ์
แล้วพระเหลือบเล็งเพ่งพิศ เห็นลายลิขิตอักษร
ไว้ในใบบานบัญชร ภูธรทรงอ่านสารา ฯ
๏ ในลักษณ์นั้นว่าอมรินทร์ เป็นปิ่นแดนดาวดึงสา
แจ้งว่านารายณ์เสด็จมา จะไปล้างพาลาอาธรรม์
ปางนี้เป็นไตรดายุค โลกาจะได้สุขเกษมสันต์
จึงให้พระวิษณุกรรม์ มานิมิตสุวรรณพลับพลา
ทั้งทิพอาภรณ์แลภูษิต ถวายพระจักรกฤษณ์นาถา
ให้พระองค์ลาพรตจรรยา ประชุมโยธาพานร
ที่ในชัยภูมิสวัสดี อันมีคันธมาทน์สิงขร
เสร็จแล้วจึ่งยกพลากร ไปราญรอนพาลาปัจจามิตร ฯ
๏ ครั้นอ่านเสร็จสิ้นในลายลักษณ์ รู้ประจักษ์ว่าท้าวโกสิต
ชื่นชมด้วยสมพระทัยคิด ทรงฤทธิ์ตรัสบอกอนุชา
อันซึ่งสุวรรณพลับพลานี้ ขององค์ตรีเนตรนาถา
นิมิตไว้ให้เราทั้งสองรา อาศัยประชุมพลากร
บัดนี้ลำบากกายนัก เหนื่อยพักตร์ด้วยเดินไม่หยุดหย่อน
มาจะไปสระสรงสาคร ว่าแล้วกรายกรจรลี ฯ
๏ สองกษัตริย์ลงสรงในลำธาร ท่าสนานแทบเนินคีรีศรี
นํ้าสะอ้านใสสะอาดไม่ราคี ดั่งไพฑูรย์ที่สมุทรไท
มีหมู่ปทุมมาห้าประการ ฝักแกมแนมก้านบานไสว
บ้างพึ่งตูมชูตั้งบังใบ บ้างแย้มท่าอุทัยทินกร
พระลักษมณ์จึ่งเด็ดดวงสุบงกช อันบานสดคลี่สร้อยเกสร
ถวายพระนารายณ์ฤทธิรอน ขจรรื่นเสาวรสเรณู
ฝูงปลาเล็มไคลว่ายคลํ่า บ้างพ่นนํ้าเคียงแนบแอบคู่
บ้างลอยล่องท่องเล่นสินธู เป็นหมู่หมู่กันมาในท้องธาร
อันเกสรโกสุมปทุมมาศ หล่นกลาดรวยกลิ่นหอมหวาน
แสนสนุกดั่งสระนันท์โนทยาน สองสำเริงสรงสำราญอินทรีย์ ฯ
๏ ครั้นเสร็จชำระสระสรง สองกษัตริย์สุริย์วงศ์เรืองศรี
เสด็จขึ้นจากธารวารี มาที่สุวรรณพลับพลา ฯ
๏ ต่างองค์เปลื้องเครื่องดาบส ลาพรตจากเพศชีป่า
ทรงเครื่องสำหรับกษัตรา รจนาด้วยทิพอาภรณ์ ฯ
๏ ครั้นพระสุริยาอัสดง ลดลงลับเหลี่ยมสิงขร
สิ้นแสงรังสีรวีวร จันทรลอยเลื่อนเมฆา ฯ
๏ เอนองค์ลงเหนือบัลลังก์รัตน์ พระสี่หัตถ์เศร้าโทมนัสสา
พระพายรำเพยพัดมา หอมกลิ่นภูษาบังอร
ยิ่งคิดอาดูรพูนเทวษ ถึงองค์อัคเรศดวงสมร
ชลเนตรคลอเนตรภูธร อาวรณ์โศกศัลย์พันทวี
โอ้อนิจจาสีดาเอ๋ย ทรามเชยผู้มิ่งมารศรี
ป่านนี้จะแสนโศกี ด้วยพี่เป็นนิจนิรันดร์
เสียแรงซึ่งได้อวตาร จะมาล้างหมู่มารโมหันธ์
ควรหรือเสียกลแก่กุมภัณฑ์ เสียดวงชีวันของพี่ไป
คิดคิดจะใคร่ฆ่าตัวตาย เสียดายยังไม่แก้แค้นได้
รํ่าพลางสะอื้นอาลัย ภูวไนยมิได้นิทรา ฯ
๏ เมื่อนั้น พระลักษมณ์สุริย์วงศ์กนิษฐา
เห็นองค์สมเด็จพระพี่ยา โศกาไม่เป็นสมประดี
จึงน้อมเศียรเกล้าบังคมทูล นเรนทร์สูรธิราชเรืองศรี
พระองค์จงได้ปรานี อย่าโศกเศร้าโศกีจาบัลย์
อันพระพี่สีดายุพาพักตร์ คือพระลักษมีสาวสวรรค์
เป็นมารดาอัปสรเทวัญ ดั่งดวงมณีอันอำไพ
มาตรแม้นตกพื้นแผ่นดิน จะมีมลทินนั้นหาไม่
ถึงว่าอสุรามันพาไป ก็นัยจะกลับคืนมา
เป็นเหตุทั้งนี้เพราะพวกพาล จะวายปราณสิ้นโคตรยักษา
พระองค์จงดับโศกา ตรึกตราที่จะไปราญรอน ฯ
๏ เมื่อนั้น พระนารายณ์สุริย์วงศ์ทรงศร
ได้ฟังน้องรักว่าวอน ภูธรคืนได้สมประดี
จึงมีมธุรสวาจา แก่พระอนุชาเรืองศรี
เจ้าผู้ร่วมยากร่วมชีวี ว่านี้ก็ชอบทุกประการ
มิใช่ตัวพี่ไม่คิดได้ แต่สุดใจด้วยความสงสาร
นางเดียวตกไปในมือมาร จะชอกชํ้ารำคาญทุกนาที
จะเหลียวหน้าหาใครก็ไม่เห็น จะเป็นเพื่อนร้อนมารศรี
อาลัยเพิ่มพ้นพันทวี พี่จึ่งโศกาจาบัลย์
บัดนี้จะประชุมวานร คอยลูกพระทินกรรังสรรค์
กำหนดไว้ในเจ็ดวัน เพื่อนนั้นก็ยังไม่มา
พ่ออย่าเห็นแก่เหนื่อยยาก ว่าลำบากองค์ขนิษฐา
จงไปขีดขินพารา หาพญาสุครีพมาบัดนี้ ฯ
๏ เมื่อนั้น พระลักษมณ์ทรงสวัสดิ์รัศมี
น้อมเศียรรับสั่งด้วยยินดี ชุลีลาองค์พระทรงยศ ฯ
๏ ก็เสด็จรีบเร่งบทจร งามดั่งศศิธรทรงกลด
ข้ามธารผ่านเนินบรรพต กำหนดมาตามมรคา ฯ
๏ ครั้นถึงขีดขินเวียงชัย พออุทัยเรืองแรงแสงกล้า
เสด็จเข้าไปในทวารา มาหน้าพระลานรูจี ฯ
๏ เมื่อนั้น พญาสุครีพกระบี่ศรี
สถิตเหนือแท่นรัตนมณี ยังที่ประชุมวานร
เห็นน้องพระหริวงศ์ทรงยศ ลาพรตจากเครื่องประภัสสร
สง่างามดั่งดวงศศิธร ก็บทจรไปรับด้วยปรีดา ฯ
๏ ครั้นถึงประณตบทบงสุ์ กราบลงแทบบาทซ้ายขวา
ทูลเชิญเสด็จพระอนุชา ขึ้นแท่นรัตนาอำไพ ฯ
๏ เมื่อนั้น พระลักษมณ์ผู้มีอัชฌาสัย
เสด็จเหนืออาสน์แก้วแววไว ในกลางเสนาพานรินทร์
จึ่งมีบัญชาอันสุนทร ดูกรเจ้ากรุงขีดขิน
ท่านได้ครอบครองแผ่นดิน ขุนกบินทร์ลืมคำสัญญา
ไฉนไม่พาพลไปถวาย องค์พระนารายณ์นาถา
กริ้วโกรธโปรดใช้ให้เรามา หาท่านออกไปบัดนี้ ฯ
๏ เมื่อนั้น พญาสุครีพกระบี่ศรี
ฟังน้องสมเด็จพระจักรี มีความตระหนกตกใจ
ทูลว่าตัวข้าผู้รองบาท จะประมาทพระคุณนั้นหาไม่
แต่หากพหลพลไกร แตกตื่นหนีไปทุกตำบล
อันซึ่งจะเกณฑ์กันเข้ามา ให้ทันบัญชานั้นขัดสน
พระองค์จงทูลพระภุชพล งดข้าจนสิ้นราตรี
พรุ่งนี้จะออกไปเฝ้า ยังเขาคันธมาทน์คีรีศรี
มิให้เคืองเบื้องบาทพระจักรี ภูมีจงทรงพระเมตตา ฯ
๏ เมื่อนั้น พระลักษมณ์สุริย์วงศ์กนิษฐา
จึ่งตรัสแก่ลูกพระสุริยา ท่านว่านี้จริงทุกสิ่งอัน
ฝ่ายเราจะกลับไปกราบทูล นเรนทร์สูรธิราชรังสรรค์
แต่อย่าให้คลาดกำหนดวัน ตรัสแล้วทรงธรรม์เสด็จจร ฯ
๏ ครั้นถึงน้อมเศียรอภิวาทน์ แทบบาทด้วยใจสโมสร
กราบทูลสมเด็จพระสี่กร ตามคำพานรทุกประการ ฯ
๏ เมื่อนั้น สุครีพผู้ปรีชาหาญ
จึ่งสั่งองคตชมพูพาน สองหลานผู้ร่วมฤทัย
เจ้าจงเร่งเกณฑ์โยธา เสนาวานรน้อยใหญ่
ตรวจตรากันให้พร้อมไว้ อาจะไปหาศรีหนุมาน
สั่งแล้วแต่งองค์ทรงเครื่อง อร่ามเรืองด้วยดวงมุกดาหาร
จับพระขรรค์แก้วสุรกานต์ ถีบทะยานขึ้นบนเมฆา ฯ
๏ ครั้นถึงป่ากัทลีวัน ระเห็จหันลงจากเวหา
นั่งใกล้วายุบุตรนัดดา จึ่งมีวาจาอันสุนทร
บัดนี้พระนารายณ์สุริย์วงศ์ พระองค์ทรงแผลงธนูศร
สังหารพาลีฤทธิรอน ภูธรสุดสิ้นชีวัน
ตรัสสั่งให้เกณฑ์โยธา แสนสุรเสนาทัพขันธ์
ในเจ็ดราตรีจงพร้อมกัน ทรงธรรม์จะรีบไปราวี
อันหมู่ไพร่พลของเรา หนีเข้าเถื่อนถํ้าคีรีศรี
จะเกณฑ์กันไม่ทันท่วงที ภูมีจะเคืองวิญญาณ์
น้าจะพาเจ้าไปฉลองบาท พระนารายณ์ธิราชนาถา
กว่าจะได้พวกพลโยธา นัดดาจะเห็นประการใด ฯ
๏ บัดนั้น วายุบุตรผู้มีอัชฌาสัย
ได้ฟังจึ่งตอบคำไป ด้วยใจจงรักภักดี
ทั้งนี้สุดแต่ควรการ ตัวหลานไม่ขัดบทศรี
ว่าแล้วสำแดงฤทธี สองกระบี่ก็พากันเหาะมา ฯ
๏ มาจะกล่าวบทไป ถึงฤทธิกันยักษา
เป็นทหารขององค์เจ้าลงกา ได้คุมโยธากุมภัณฑ์
โกฏิหนึ่งกระเวนอากาศ องอาจฤทธิแรงแข็งขัน
เคยเที่ยวไปเป็นนิรันดร์ ป้องกันอริราชไพรี
ครั้นรุ่งสางส่างแสงสุริย์ฉาน ก็เรียกหมู่ทวยหาญยักษี
ถีบทะยานผ่านฟ้าด้วยฤทธี อสุรีระเห็จเตร็จมา ฯ
๏ บัดนั้น หนุมานฤทธิไกรใจกล้า
เหลือบเห็นพวกพลอสุรา เกลื่อนกลาดดาษมาในอัมพร
จึ่งว่าแก่สุครีพน้าชาย บัดนี้พระนารายณ์ทรงศร
จะยกโยธาพลากร ไปราญรอนอสูรในลงกา
เราเป็นทหารมาพานพบ จะรบดูฝีมือยักษา
ฆ่าเสียให้สิ้นบรรดามา สงครามภายหน้าจะเบาแรง
ว่าแล้วจึ่งลูกพระพาย ชักตรีจากกายออกกวัดแกว่ง
ขบเขี้ยวเคี้ยวฟันตาแดง แกล้งออกไปขวางหน้าไว้ ฯ
๏ จึ่งร้องว่าเหวยอสุรี ล่วงเขตมานี้จะไปไหน
ตัวมึงมีนามกรใด จึ่งบังอาจใจอหังการ์
มากั้นกางขวางทางกูอยู่ ไม่รู้ว่าจะม้วยสังขาร์
แม้นมึงรักชีพชีวา จงเลิกโยธากุมภัณฑ์
หนีไปให้พ้นพระกาล ผู้เดโชชาญแข็งขัน
หาไม่ไม่รอดชีวัน ด้วยศักดาอันเกรียงไกร ฯ
๏ บัดนั้น ฤทธิกันผู้เป็นนายใหญ่
ได้ฟังกริ้วโกรธคือไฟ จึ่งร้องตอบไปทันที
กูเป็นทหารพญายักษ์ ปิ่นปักลงกาบูรีศรี
ชื่อฤทธิกันอสุรี คุมโยธีเที่ยวกระเวนมา
ตัวมึงมีนามกรใด เจรจาหยาบใหญ่ให้เกินหน้า
ผู้เดียวหรือจะต่อศักดา อย่าสงกาว่าจะรอดชีวัน ฯ
๏ บัดนั้น วายุบุตรฤทธิแรงแข็งขัน
ได้ฟังจึ่งตอบกุมภัณฑ์ เหวยไอ้ฤทธิกันอสุรี
กูคือทหารพระนารายณ์ เป็นลูกพระพายเรืองศรี
หลานพญาสุครีพพาลี มีนามชื่อว่าหนุมาน
ตัวมึงดั่งงูไม่มีพิษ หรือจะต่อฤทธิ์ครุฑตัวหาญ
สิ้นทั้งพันโกฏิบริวาร จะวายปราณไม่ทันพริบตา ฯ
๏ บัดนั้น ฤทธิกันสิทธิศักดิ์ยักษา
ได้ฟังยิ่งกริ้วโกรธา อสุราขบเขี้ยวเคี้ยวฟัน
เหม่เหม่ดูดู๋อ้ายวานร มาอวดฤทธิรอนว่าแข็งขัน
ถึงโคตรเผ่าเหล่ากอมึงนั้น กูจะหั่นเสียให้แหลกลาญ
ว่าแล้วจึ่งร้องประกาศไป เหวยพวกพลไกรใจหาญ
จงจับไอ้ลิงสาธารณ์ ผลาญเสียให้ม้วยชีวี ฯ
๏ บัดนั้น พลมารทหารยักษี
ต่างตนสำแดงฤทธี เข้าไล่โจมตีวานร ฯ
๏ บ้างแทงบ้างฟันสับสน ลางตนก็ยิงธนูศร
โห่สนั่นครั่นครื้นอัมพร ราญรอนรบชิดติดพัน ฯ
๏ บัดนั้น หนุมานฤทธิแรงแข็งขัน
ผู้เดียวหักโหมบุกบัน โจมประจัญกลางหมู่อสุรา
เงื้อตรีกวัดแกว่งดั่งแสงไฟ ไล่รุกคลุกคลียักษา
อสุรีหนุนแน่นเข้ามา ขุนกระบี่เคี่ยวฆ่าราวี ฯ
๏ บัดนั้น หมู่โยธามารยักษี
เข้ากลุ้มรุมกันประจัญตี ไม่คิดชีวีแต่สักตน
ต่างพุ่งต่างซัดอาวุธ แย้งยุทธ์โจมจับกันสับสน
ที่ตายตกยังสุธาดล ที่เป็นเข้าผจญด้วยวานร ฯ
๏ บัดนั้น คำแหงหนุมานชาญสมร
โรมรุกบุกบันประจัญกร ราญรอนแทงฟันเป็นโกลา
ปากกัดตีนถีบมือตบ หลีกหลบเขม้นเข่นฆ่า
พลมารพันโกฏิบรรดามา ตายกลาดดาษป่าพนาลัย ฯ
๏ บัดนั้น ฤทธิกันผู้เป็นนายใหญ่
สิ้นพลกริ้วโกรธคือไฟ สำแดงฤทธิไกรเข้าโจมตี ฯ
๏ กรขวากวัดแกว่งคทาวุธ กรซ้ายยุดคอกระบี่ศรี
หมายมาดจะพิฆาตชีวี ต่างแทงต่างตีไม่งดกัน
เสียงสนั่นครั่นครื้นอากาศ พสุธากัมปนาทไหวหวั่น
สองกล้าต่อหาญเข้าโรมรัน ติดพันกลับกลอกไปมา ฯ
๏ บัดนั้น วายุบุตรวุฒิไกรใจกล้า
ถาโถมโจมจับด้วยฤทธา โจนขึ้นเหยียบบ่าขุนมาร
กรหนึ่งจับเศียรยัดยัน ขบฟันเขม้นจะสังหาร
กลอกกลับจับกันในคัคนานต์ รอนราญไม่คิดชีวี ฯ
๏ บัดนั้น ฤทธิกันสิทธิศักดิ์ยักษี
โลดโผนโจนจ้วงทะลวงตี ได้ทีเหยียบเข่าหนุมาน
มือซ้ายชิงตรีวานร กรขวาเงื้อตระบองจะสังหาร
กอดรัดฟัดกันประจัญบาน ต้านทานรบชิดติดมา ฯ
๏ บัดนั้น หนุมานฤทธิแรงแข็งกล้า
หักเอาด้วยกำลังศักดา ถีบถูกอุรากุมภัณฑ์
โจมจับจิกเศียรขุนมาร แกว่งตรีสุรกานต์ดั่งจักรผัน
แทงต้องกายาฤทธิกัน ก็สุดสิ้นชีวันด้วยฤทธี ฯ
๏ บัดนั้น พญาสุครีพกระบี่ศรี
เห็นหลานสังหารอสุรี สิ้นชีพชีวีไม่เหลือไป
ยินดีดั่งได้วิมานฟ้า หนุมานเอามายื่นให้
ขุนกระบี่อำนวยอวยชัย ใต้ฟ้าอย่ามีใครต่อกร
ควรที่จะเป็นทหาร องค์พระอวตารทรงศร
ว่าแล้วสองราชพานร ก็มาโดยอัมพรด้วยฤทธา ฯ
๏ ครั้นถึงเขาคันธมาทน์ ก็ลงจากอากาศเวหา
แลเห็นสุวรรณพลับพลา รจนาด้วยแก้วแววไว
อยู่ยังเชิงเขาลำเนาธาร รโหฐานใต้ร่มรังใหญ่
น้าหลานก็พากันเข้าไป ด้วยใจชื่นชมยินดี ฯ
๏ ครั้นถึงน้อมเศียรบังคมบาท พระอนุชาธิราชเรืองศรี
ทูลว่ามาพบอสุรี มีนามชื่อว่าฤทธิกัน
เป็นทหารของท้าวทศพักตร์ ขุนยักษ์ยกพวกพลขันธ์
เยียดยัดอัดแอแจจัน มันนั้นมาทางเมฆา
หนุมานผู้เดียวเข้าโจมตี อสุรีสิ้นชีพสังขาร์
หมดทั้งพวกพลบรรดามา ด้วยกำลังฤทธาวานร
พระองค์จงได้โปรดเกล้า พาข้าขึ้นเฝ้าพระทรงศร
จะได้ขุมโยธาพลากร คิดการราญรอนอสุรี ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังชื่นชมยินดี ดั่งวารีทิพมาเจือใจ
จึ่งพาวานรสองทหาร น้าหลานผู้มีอัชฌาสัย
เสด็จย่างเยื้องคลาไคล เข้าไปเฝ้าองค์พระหริรักษ์ ฯ
๏ ยอกรน้อมเกล้าบังคมทูล นเรนทร์สูรสุริย์วงศ์ทรงศักดิ์
บัดนี้สุครีพผู้ใจภักดิ์ พาหลานรักหนุมานมา
แล้วแจ้งความตามนัยวานร ซึ่งเขจรมาโดยเวหา
ได้ฆ่าฤทธิกันอสุรา ทหารเจ้าลงกากรุงมาร ฯ
๏ เมื่อนั้น พระทรงภพลบโลกทุกสถาน
ฟังพระอนุชาแจ้งการ ผ่านฟ้าเกษมเปรมปรีดิ์
จึงมีบัญชาตรัสไป เหตุใดสุครีพกระบี่ศรี
ตัวท่านสัญญาเจ็ดราตรี จะพาโยธีออกมา
ยังคันธมาทน์บรรพต เรากำหนดนับวันคอยท่า
เป็นไฉนไม่เห็นโยธา จึ่งมาแต่สองวานร ฯ
๏ บัดนั้น ลูกพระอาทิตย์ชาญสมร
ได้ฟังบัญชาพระภูธร ประนมกรเหนือเกล้าเมาลี
ทูลว่าซึ่งเกินกำหนดการ ผ่านฟ้าจงโปรดเกศี
ด้วยพวกพหลโยธี แตกหนีเข้าป่าพนาวัน
ข้าบาทจะขอเกณฑ์ถวาย ให้สิ้นไพร่นายพลขันธ์
แต่ซึ่งจะยกไปโรมรัน ล้างเหล่ากุมภัณฑ์ถึงลงกา
ข้อนี้ยังคิดเกรงอยู่ ด้วยท้าวชมพูแกล้วกล้า
เป็นสหายรักร่วมชีวา กับองค์พญาพาลี
แม้นรู้ว่าสิ้นชีวาตม์ จะโกรธาข้าบาทกระบี่ศรี
เห็นจะเป็นเสี้ยนไพรี น่าที่จะกรีพลมา
กวาดเอาครอบครัวในขีดขิน สิ้นทั้งสุริย์วงศ์พงศา
พระองค์จงทรงพระเมตตา แก่ข้าผู้รองบทมาลย์ ฯ
๏ เมื่อนั้น พระจักรีผู้ปรีชาหาญ
ได้ฟังสุครีพแจ้งการ ผ่านฟ้ามีราชวาที
อันท่านคิดนี้ก็รอบคอบ เราเห็นชอบด้วยกระบี่ศรี
จะเกรงอะไรแต่เท่านี้ ขุนกระบี่จงถือสารไป
หาท้าวมหาชมพูมา จะบัญชามิให้ทำได้
ทั้งจะได้พหลพลไกร เข้ากองทัพชัยไปรอนราญ
ตรัสแล้วสั่งองค์พระลักษมณ์ น้องรักจงเร่งแต่งสาร
ให้แก่สุครีพหนุมาน ไปสถานชมพูพระนคร ฯ
๏ เมื่อนั้น พระลักษมณ์สุริย์วงศ์ทรงศร
รับสั่งสมเด็จพระสี่กร ก็แต่งสารสุนทรด้วยปรีชา
เสร็จดั่งพระราชบรรหาร องค์พระอวตารนาถา
ส่งให้สุครีพผู้ศักดา น้าหลานจงพากันรีบไป ฯ
๏ บัดนั้น สองกระบี่ผู้มีอัชฌาสัย
รับสารพระตรีภูวไนย ด้วยใจชื่นชมยินดี
ต่างตนถวายอภิวาทน์ แทบบาทพระนารายณ์เรืองศรี
ถีบทะยานผ่านฟ้าด้วยฤทธี ขุนกระบี่เร่งรีบเหาะมา ฯ
๏ ครั้นถึงชมพูราชฐาน สองทหารลงจากเวหา
พากันยุรยาตรคลาดคลา ไปยังศาลาลูกขุนใน ฯ
๏ นั่งลงแล้วกล่าวสุนทร แก่เสนาวานรผู้ใหญ่
ว่าพญาพาลีรับสั่งใช้ ให้เราถือสารสวัสดี
มาถวายใต้เบื้องบทมาลย์ พระผู้ผ่านชมพูบูรีศรี
จำทูลพระราชไมตรี โดยประเวณีบูราณมา ฯ
๏ บัดนั้น เสนีผู้มียศถา
ก็พาสองราชทูตา เข้ามายังท้องพระโรงคัล ฯ
๏ ครั้นถึงประณตบทบงสุ์ องค์ท้าวชมพูรังสรรค์
ทูลว่าพระสหายร่วมชีวัน อันผ่านขีดขินธานี
ใช้ให้สุครีพหนุมาน จำทูลพระราชสารศรี
มาถวายเบื้องบาทพระภูมี โดยทางไมตรีสถาวร ฯ
๏ บัดนั้น สุครีพหนุมานชาญสมร
เหาะสูงกว่าแท่นอลงกรณ์ ก็อ่านลักษณ์อักษรให้ฟัง ฯ
๏ ราชสารพระบรมจักรกฤษณ์ องค์อิศรภาพทรงสังข์
เอาภุชงค์เป็นอาสน์บัลลังก์ ยังเกษียรสมุทรคงคา
ฝูงทวยเทเวศร์อมรินทร์ พรหมินทร์นักสิทธ์ทุกทิศา
ประชุมเชิญให้ไวกูณฐ์มา ในวงศ์มหาจักรพรรดิ
ทรงนามพระรามราเมศ โลเกศร่มเกล้าดั่งเงาฉัตร
เสด็จยังคันธมาทน์คีรีรัตน์ จะไปล้างอาสัตย์ในลงกา
บัดนี้จะประชุมโยธี จึ่งมีสารศรีให้หา
องค์ท้าวชมพูเจ้าพารา ไปเฝ้าบาทาพระภูธร ฯ
๏ เมื่อนั้น ท้าวมหาชมพูชาญสมร
ฟังความออกนามพระสี่กร วานรพ่างเพียงจะวอดวาย
ให้ระทวยไปทั้งอินทรีย์ ดั่งต้องอสุนีฟาดสาย
มิอาจดำรงทรงกาย กลัวเดชพระนารายณ์สลบไป ฯ
๏ บัดนั้น เสนามาตยาน้อยใหญ่
เห็นพระผู้ปิ่นราชัย นิ่งไปดั่งสิ้นชีวัน
ต่างตนโศกาอาวรณ์ ทุกข์ร้อนตกใจไม่มีขวัญ
บ้างวิ่งปะทะปะกัน พัลวันวุ่นวายเป็นโกลา ฯ
๏ ที่แพทย์ก็เข้านวดฟั้น บ้างฝนจวงจันทน์กฤษณา
บ้างเชิญเอาพระสุคนธ์มา ชโลมทาไปทั่วอินทรีย์ ฯ
๏ เมื่อนั้น ท้าวมหาชมพูเรืองศรี
ครั้นฟื้นคืนได้สมประดี มีความฉงนสนเท่ห์ใจ
จึ่งถามทูตาปรีชาหาญ ตัวท่านนี้มาแต่กรุงไหน
ได้จำทูลสารของผู้ใด บอกไปให้แจ้งกิจจา ฯ
๏ บัดนั้น ลูกพระอาทิตย์ฤทธิ์กล้า
ได้ฟังก็ร้องตอบมา เราเป็นทูตาพระสี่กร
โองการให้หาท่านไปเฝ้า ยังเขาคันธมาทน์สิงขร
อย่าช้าพญาพานร เร่งรีบบทจรไปบัดนี้ ฯ
๏ เมื่อนั้น ท้าวมหาชมพูเรืองศรี
แจ้งการว่าสารพระจักรี ยิ่งมีความตระหนกตกใจ
ให้เศียรพองสยองไปทั่วองค์ ดั่งจะทรงกายาอยู่มิได้
จึ่งมีบัญชาถามไป พระนารายณ์ซึ่งไวกูณฐ์มา
ท่านเห็นสิ่งใดเป็นสำคัญ จึ่งยกยอกันหนักหนา
เรานี้สงสัยในวิญญาณ์ ทูตาจงบอกให้แจ้งใจ ฯ
๏ บัดนั้น สุครีพผู้มีอัชฌาสัย
เห็นท้าวชมพูภูวไนย ไม่เชื่อว่าพระองค์ทรงสุบรรณ
จึ่งว่าดูราพญาจักร อันพระหริรักษ์รังสรรค์
งามยิ่งฝูงเทพเทวัญ ผิวพรรณนวลนิลทั้งอินทรีย์
ทรงศรสามเล่มเลิศลบ ขจรจบฟากฟ้าราศี
แม่นแท้คือองค์พระจักรี อย่ามีซึ่งความสงกา ฯ
๏ เมื่อนั้น ท้าวมหาชมพูนาถา
ได้ฟังสรวลเย้ยแล้วร้องมา เหตุใดมุสาพาที
อันพระนารายณ์ฤทธิรอน สี่กรขี่ครุฑยักษี
ทรงสังข์จักรแก้วคทาตรี ไม่มีศรศิลป์เป็นอาวุธ
อันคำซึ่งว่านี้ผิดไป ท่านนั้นอยู่ในเกษียรสมุทร
สารนี้แอบว่าเห็นพิรุธ ใช่พระจักรภุชสี่กร ฯ
๏ บัดนั้น ลูกพระอาทิตย์ชาญสมร
ฟังท้าวชมพูภูธร วานรจึ่งตอบวาจา
องค์พระนารายณ์มาดับเข็ญ ให้เย็นทั่วทศทิศา
แม้นท่านมิไปดั่งบัญชา น่าที่พระจะแผลงศรชัย
มาผลาญให้สิ้นสุริย์วงศ์ พงศ์พญาพานรน้อยใหญ่
ทั้งหมู่ไพร่พลสกลไกร ก็จะพลอยบรรลัยแหลกลาญ ฯ
๏ เมื่อนั้น ท้าวมหาชมพูใจหาญ
ได้ฟังจึ่งตอบพจมาน ท่านอย่ากล่าวการอหังการ์
นารายณ์ไวกูณฐ์เมื่อครั้งไร ช่างเอาที่ไหนมาว่า
อายุสเราก็นับกัปมา ใครได้ยินเจรจาดั่งนี้
แม้นจริงเป็นองค์พระอวตาร จะสังหารก็แต่ยักษี
กูใช่พงศ์พันธุ์อสุรี จะมาล้างชีวีนั้นผิดไป ฯ
๏ บัดนั้น พญาสุครีพทหารใหญ่
ได้ฟังคำท้าวเจ้าเวียงชัย ขัดใจจึ่งตอบวาจา
ท่านนี้เป็นคนหลงหนัก ไม่รู้จักพระนารายณ์นาถา
เมื่อพระองค์จะไวกูณฐ์มา ฤๅษีเทวาพร้อมกัน
ทูลพระอิศวรภูวนาถ ให้เชิญบาทบรมรังสรรค์
มาผลาญอสุราอาธรรม์ ที่มันหยาบช้าสาธารณ์
เหตุใดจึ่งว่าไม่แจ้ง กล่าวแกล้งมุสาว่าขาน
ปางเมื่อองค์พระอวตาร ก็ลือสะท้านทั้งธาตรี
แต่ออกพระนามยังสลบ ซบพักตร์นิ่งอยู่กับที่
ควรหรือมิได้ภักดี มานะพาทีไม่ต้องการ ฯ
๏ เมื่อนั้น ท้าวมหาชมพูใจหาญ
ได้ฟังขัดแค้นในวิญญาณ เปรียบปานดั่งต้องปืนพิษ
แม้นจะมิไปก็ใช่ที่ กลัวว่าจะมีความผิด
นั่งนิ่งตะลึงรำพึงคิด แล้วประกาศิตด้วยมารยา
แม้นว่านารายณ์อวตาร มาล้างพวกพาลยักษา
เราก็พลอยยินดีปรีดา ควรอยู่ผ่านฟ้าพระจอมไตร
จำเพาะตัวเราไปนอบนบ จึ่งจะว่าคำรพก็หาไม่
สุดแล้วจงรักภักดีไป ด้วยใจสุจริตก็เหมือนกัน
ทูตาทั้งสองนายอย่ากินแหนง จงไปแจ้งพระบรมรังสรรค์
ว่าเราสามิภักดิ์โดยธรรม์ ถวายอัญชุลีพระสี่กร ฯ
๏ บัดนั้น ทั้งสองทูตาชาญสมร
ได้ฟังพญาพานร ยอกย้อนแกล้งกล่าวอภิปราย
ต่างตนถวิลจินดา ตรึกตราไปด้วยใจหมาย
ท้าวนี้มารยามากมาย เบี่ยงบ่ายบิดพลิ้วไม่ไป
สุครีพจึ่งตอบด้วยปรีชาญ ท่านอย่าพักว่าแก้ไข
อันองค์พระตรีภูวไนย ใช้ให้เราถือสารมา
หาท้าวผู้เดียวไปเฝ้า ยังเขาคันธมาทน์ภูผา
จะไปรีบไปอย่าช้า มิไปจงว่าให้แจ้งการ ฯ
๏ เมื่อนั้น ท้าวมหาชมพูใจหาญ
ได้ฟังสุครีพพจมาน ว่าขานองอาจก็ขัดใจ
พระพักตร์มึนตึงขึงอยู่ จะดูหน้าทูตาก็หาไม่
ลุกจากแท่นแก้วแววไว เข้าในปราสาทรูจี ฯ
๏ บัดนั้น สุครีพหนุมานกระบี่ศรี
เห็นท้าวชมพูไม่พาที ลุกหนีจากท้องพระโรงคัล
ทูตาน้าหลานทั้งสองตน นั้นสุดจนที่จะผ่อนผัน
พากันย่างเยื้องจรจรัล จากพระโรงสุวรรณอำไพ ฯ
๏ ครั้นถึงทิมดาบชาววัง จึ่งแวะเข้านั่งอาศัย
สุครีพผู้ปรีชาไว ว่าไปแก่ศรีหนุมาน
อันท้าวชมพูธิบดี พาทีปั้นปึ่งอวดหาญ
ไม่ไปเฝ้าองค์พระอวตาร ด้วยอหังการกำเริบฤทธิ์
สำคัญว่าตนสูงศักดิ์ ทั้งไตรจักรอยู่ในอาญาสิทธิ์
มีแต่โมหันธ์มืดมิด เบี่ยงบิดด้วยมานะใจ
แต่วาจานั้นไม่ห้าวหาญ จะสุนทรอ่อนหวานก็หาไม่
กล่าวคำเป็นท่ามกลางไว้ จะไปมิไปไม่เจรจา
ควรเราจะกลับไปเฝ้า ทูลพระปิ่นเกล้านาถา
ตามท้าวชมพูว่ามา ให้ทราบบาทาพระจักรี ฯ
๏ บัดนั้น หนุมานผู้ชาญชัยศรี
ได้ฟังจึ่งตอบวาที เรานี้มาถึงท้าวชมพู
บอกกล่าวราวเรื่องก็แจ้งใจ เมื่อเธอมิไปจะแข็งอยู่
เห็นท่าจะเป็นเสี้ยนศัตรู ต่อองค์พระผู้อวตาร
แม้นกลับไปทูลองค์พระสี่กร จะโกรธาแผลงศรมาล้างผลาญ
ชมพูนคราจะแหลกลาญ เพราะเราน้าหลานไม่ตรึกตรา
จะเสียพลยี่สิบสมุทร ซึ่งจะได้ต่อยุทธ์ยักษา
ทั้งจะเป็นกรรมเวรา ภายหน้าติดตัวเราไป
เสียทีเป็นทหารชาญฤทธิ์ พระจักรกฤษณ์จะติโทษได้
ว่าใช้เรามาต่างใจ เพียงนี้ยังให้เสียการ ฯ
๏ บัดนั้น สุครีพผู้ปรีชาหาญ
จึ่งกล่าวแก่ศรีหนุมาน ซึ่งเจ้าว่าขานนี้ชอบนัก
เราจะผ่อนผันฉันใด จึ่งจะได้ราชการพระทรงศักดิ์
อย่าให้เสียทีที่ใจภักดิ์ หลานรักคิดดูจงดี ฯ
๏ บัดนั้น คำแหงหนุมานกระบี่ศรี
ได้ฟังจึ่งตอบวาที ข้อนี้อย่าปรารมภ์ใจ
อันท้าวชมพูชัยชาญ ตัวหลานจะจับไปให้ได้
ถวายพระหริวงศ์ทรงชัย ยังในคันธมาทน์ด้วยปรีชา ฯ
๏ บัดนั้น ลูกพระอาทิตย์ฤทธิ์กล้า
สงสัยในคำนัดดา จึ่งมีวาจาตอบไป
ตัวเราน้าหลานมาสองตน จะรบพลนับสมุทรกระไรได้
ธรรมดานํ้าน้อยก็แพ้ไฟ ยากใจที่เราจะต่อยุทธ์
ท้าวมีศักดาเหมือนพาลี ตรีโลกก็นับว่าบุรุษ
อันจะต่อศักดาวรารุทร น้าคิดเห็นสุดปัญญา ฯ
๏ บัดนั้น คำแหงหนุมานแกล้วกล้า
ยิ้มแล้วจึ่งกล่าววาจา ข้อนี้พระน้าอย่าร้อนใจ
อันพลในเมืองชมพู ถึงมากก็สู้ใครได้
น่าที่จะอัปราชัย ด้วยอุบายภายในเชี่ยวชาญ
อันพระนครทั้งหลาย ก็เหมือนกับกายสังขาร
กษัตริย์คือจิตวิญญาณ เป็นประธานแก่ร่างอินทรีย์
มือเบื้องซ้ายขวาคือสามนต์ บาทาคือพลทั้งสี่
อาการพร้อมสามสิบสองมี ดั่งนี้จึงเรียกว่ารูปกาย
ฝ่ายฝูงอาณาประชาราษฎร์ คือสาตราวุธทั้งหลาย
ถึงผู้นั้นประเสริฐเลิศชาย แม้นจิตจากกายก็บรรลัย
อาวุธไม่มีผู้ถือ ควรหรือจะวิ่งเข้ารบได้
อันท้าวชมพูฤทธิไกร จะสะกดเอาไปด้วยมนตรา ฯ
๏ บัดนั้น ลูกพระอาทิตย์ฤทธิ์กล้า
ได้ฟังจึ่งตอบวาจา ความคิดนัดดานี้ดีนัก
จะปรากฏยศเกียรติเกรียงไกร ขจรทั่วทั้งในไตรจักร
ว่าเราอาสาพระหริรักษ์ เบาหนักไม่คิดแก่ชีวี
ว่าแล้วสุครีพผู้ศักดา ก็บอกแก่เสนาทั้งสี่
จักขออาศัยสักราตรี รุ่งเช้าพรุ่งนี้จะลาไป ฯ
๏ บัดนั้น เสนีกระบี่ผู้ใหญ่
ได้ฟังไม่แหนงแคลงใจ ก็รีบไปพระโรงรัตนา ฯ
๏ ครั้นถึงประณตบทบงสุ์ องค์ท้าวชมพูนาถา
ทูลว่าทั้งสองทูตา จะอาศัยนิทราสักราตรี ฯ
๏ เมื่อนั้น ท้าวมหาชมพูเรืองศรี
ได้ฟังจึ่งสั่งเสนี อันการครั้งนี้ประหลาดใจ
ท่านเป็นผู้ใหญ่จงรักษา ตรวจตราอย่าให้มีเหตุได้
ผลัดกันนั่งยามตามไฟ อย่าหลับไหลระไวระวังมัน ฯ
๏ บัดนั้น มหาเสนาคนขยัน
รับสั่งถวายบังคมคัล พากันออกมาทันที ฯ
๏ จึ่งเกณฑ์โยธาทวยหาญ ทั่วทุกพนักงานกระบี่ศรี
ให้ตรวจตรานั่งยามตามอัคคี โดยมีพระราชบัญชา ฯ
๏ บัดนั้น วายุบุตรวุฒิไกรใจกล้า
เที่ยงคืนมัชฌิมเวลา จันทราบ่ายคล้อยโพยมบน
ครั้นสงัดสิ้นสรรพสำเนียง เงียบเสียงฆ้องกลองกาหล
แต่หมู่โยธีรี้พล ต่างตนตรวจตราเป็นโกลี
จึ่งว่าแก่ลูกพระสุริยา พระน้าเจ้าคอยอยู่ที่นี่
ระวังพระองค์จงดี หลานนี้จะลอบเข้าไป
สะกดนิทราให้นอนหลับ จับท้าวชมพูไปให้ได้
ว่าแล้วไหว้คุณเจ้าภพไตร สำรวมใจร่ายวิทยามนต์ ฯ
๏ ครั้นครบเจ็ดคาบโดยกำหนด น้ำค้างย้อยหยดเป็นฝอยฝน
เมฆหมอกมืดคลุ้มโพยมบน ด้วยฤทธิรณมหึมา ฯ
๏ บัดนั้น เสนาวานรซ้ายขวา
ทั้งหมู่รี้พลโยธา ต้องละอองน้ำฟ้าซาบใจ
ให้หนาวเยือกเย็นทุกเส้นขน สุดที่จะทนทานได้
บ้างชักผ้าคลุมหัวไว้ โงกงุนซุนไปไม่ลืมตา
มะเมอเพ้อบ่นกรนฟู่ หลับไหลคุดคู้ไม่เงยหน้า
ผู้ใดมิได้ตรวจตรา ต้องมนต์นิทราทั้งธานี ฯ
๏ บัดนั้น คำแหงหนุมานกระบี่ศรี
ครั้นเห็นพวกพลมนตรี สิ้นสมประดีหลับไป
ชื่นชมด้วยสมความคิด แลดูทั่วทิศน้อยใหญ่
เหาะทะยานขึ้นยอดปราสาทชัย ด้วยฤทธิไกรเชี่ยวชาญ ฯ
๏ ได้ยินสำเนียงนางกำนัล ขับครวญโอดพันเสียงหวาน
ไหว้คุณพระสยมภูวญาณ แล้วโอมอ่านพระเวทวิทยา ฯ
๏ เดชะด้วยมนต์อันมีฤทธิ์ บันดาลมืดมิดทุกทิศา
ผู้ใดมิได้ลืมตา ด้วยกำลังศักดาวานร ฯ
๏ เมื่อนั้น ท้าวมหาชมพูชาญสมร
ทั้งนางระบำรำฟ้อน บำเรอภูธรในราตรี
อีกเหล่าสิบสองพระกำนัล ผลัดกันนั่งยามอยู่ข้างที่
โงกงุนซุนไปทุกนารี สงัดเสียงพาทีทั้งวังใน
บ้างถือโทนทับกรับฉิ่ง หลับกลิ้งไม่สมประดีได้
นอนกรนบ่นเพ้อมะเมอไป ทั้งในห้องแก้วรัตนา ฯ
๏ บัดนั้น วายุบุตรวุฒิไกรใจกล้า
ครั้นเสร็จสะกดนิทรา ถอดยอดมหาปราสาทชัย ฯ
๏ ทะลุพื้นเพดานดาวราย แต่พอลอดกายลงไปได้
โลดโผนโจนทะยานว่องไว เข้าในห้องแก้วรูจี ฯ
๏ จึ่งเห็นท้าวมหาชมพู บรรทมหลับอยู่บนที่
มีความชื่นชมยินดี ขุนกระบี่ช้อนแท่นอลงการ ฯ
๏ ได้ด้วยศักดาวรารุทร ดั่งครุฑจับนาคตัวหาญ
เหาะขึ้นสู่พื้นคัคนานต์ ลูกพระสุริย์ฉานก็ตามมา ฯ
๏ รวดเร็วเพียงลมพานพัด รีบรัดไปในเวหา
ลัดนิ้วมือเดียวไม่พริบตา ถึงภูผาคันธมาทน์คีรี
ลงจากพ่างพื้นอัมพร ศศิธรจำรัสรัศมี
ก็วางแท่นแก้วรูจี ลงไว้ยังที่สุธาธาร ฯ
๏ บัดนั้น สุครีพฤทธิไกรใจหาญ
ก็รีบเข้าไปเฝ้าพระอวตาร ยังหน้าฉานสุวรรณพลับพลา ฯ
๏ ครั้นถึงประณตบทบงสุ์ ทูลองค์พระนารายณ์นาถา
ข้าบาทถือราชสารา ไปหาท้าวชมพูพานร
ว่าขานแก่เจ้าเวียงชัย ตามในโองการพระทรงศร
ดื้อดึงมิได้ง้องอน อ่อนน้อมต่อบาทพระจักรี
หนุมานจึ่งคิดอุบายกล ร่ายมนต์สะกดกระบี่ศรี
พามาทั้งแท่นมณี บัดนี้ยังสนิทนิทรา ฯ
๏ เมื่อนั้น พระตรีภพลบโลกนาถา
ได้ฟังลูกพระสุริยา ผ่านฟ้าชื่นชมด้วยสมคิด
ดั่งได้ช่อชั้นวิมานมาศ จึ่งกล่าวพจนารถประกาศิต
อันท้าวชมพูสิมีฤทธิ์ กำเริบนํ้าจิตไม่เกรงใคร
นี่หากว่าท่านน้าหลาน ทำการด้วยมีอัชฌาสัย
จึ่งได้ไม่ยากลำบากใจ อยู่ไหนจงพาเอาตัวมา ฯ
๏ บัดนั้น ลูกพระอาทิตย์ฤทธิ์กล้า
รับสั่งสมเด็จพระจักรา บังคมลาแล้วออกมาทันที ฯ
๏ ครั้นถึงจึ่งบอกหนุมาน ว่าพระอวตารเรืองศรี
ให้พาท้าวชมพูธิบดี ไปยังที่หน้าพลับพลาชัย
ว่าแล้วน้าหลานทั้งสองตน ผู้ฤทธิรณแผ่นดินไหว
ช่วยกันยกแท่นอำไพ เข้าไปถวายพระสี่กร ฯ
๏ เมื่อนั้น พระนารายณ์สุริย์วงศ์ทรงศร
เห็นท้าวชมพูฤทธิรอน นอนหลับไม่รู้สมประดี
จึ่งเรียกหนุมานเข้ามาใกล้ ภูวไนยตรัสชมกระบี่ศรี
มิเสียแรงเป็นวงศ์พาลี ฤทธีดั่งองค์พระสุริยัน
แล้วลูบเศียรเกล้าตลอดหาง ก็สร่างสาปพระอุมาสาวสวรรค์
ยิ่งมีเดชาชาญฉกรรจ์ กำลังนั้นมากขึ้นพันทวี
จึ่งให้วายุบุตรผู้ศักดา แก้วิทยากระบี่ศรี
จะดูท้าวชมพูธิบดี ท่วงทีจะทำประการใด ฯ
๏ บัดนั้น หนุมานผู้มีอัชฌาสัย
รับสั่งพระตรีภูวไนย บังคมไหว้แล้วคลานออกมา ฯ
๏ ครั้นถึงนบนิ้วอภิวาทน์ พระสยมภูวนาถนาถา
ก็ร่ายพระเวทแก้นิทรา เป่าทั่วกายาวานร ฯ
๏ เมื่อนั้น ท้าวมหาชมพูชาญสมร
สร่างเวทอันเรืองฤทธิรอน ภูธรลืมเนตรแลไป
เห็นแต่ดาวเดือนเกลื่อนอากาศ จะเห็นปราสาทก็หาไม่
ทั้งนางขับรำระบำใน นั่งยามตามไฟก็ไม่มี
ตกใจลุกจากบัลลังก์รัตน์ เห็นพระจักรรัตน์เรืองศรี
สี่หัตถ์ทรงสังข์คทาตรี จักรแก้วมณีอลงกรณ์
รัศมีสีเขียวงามประหลาด โอภาสแลเลื่อมประภัสสร
ทรงโฉมเสาวภาคย์อรชร วานรเพ่งพิศไม่วางตา
ก็รู้แท้แน่ในพระทัยหมาย ว่าองค์พระนารายณ์นาถา
ความกลัวดั่งจะสิ้นชีวา ซบหน้าสลบลงทันที ฯ
๏ เมื่อนั้น พระกฤษณุรักษ์เรืองศรี
เห็นท้าวชมพูธิบดี กลัวเดชภูมีสลบลง
จึ่งผินพระพักตร์มาแย้มยิ้ม งามพริ้มดั่งท้าวครรไลหงส์
ตรัสสั่งพระลักษมณ์ฤทธิรงค์ เจ้าผู้ร่วมวงศ์ร่วมชีวี
จงเอาน้ำไปสรงศร พรหมาสตร์ฤทธิรอนของพี่
รดพญาชมพูธิบดี อย่าให้กระบี่มรณา ฯ
๏ เมื่อนั้น พระลักษมณ์สุริย์วงศ์กนิษฐา
ก้มเกล้ารับสั่งด้วยปรีดา ทำตามบัญชาพระสี่กร
เสร็จแล้วถวายอภิวาทน์ แทบบาทพระนารายณ์ทรงศร
เสด็จย่างเยื้องบทจร ไปยังวานรทันที ฯ
๏ ครั้นถึงจึ่งรดเศียรให้ ลูบไล้พักตรากระบี่ศรี
ประพรมไปทั่วอินทรีย์ จนสิ้นวารีสุคนธ์ธาร ฯ
๏ เมื่อนั้น ท้าวชมพูผู้ปรีชาหาญ
ต้องนํ้าสรงศรพระอวตาร ซาบซ่านเย็นทั่วกายา
ก็ฟื้นคืนสมประดีได้ มีใจแสนโสมนัสสา
ลดลงจากแท่นรัตนา กราบกับบาทาพระทรงฤทธิ์
ทูลว่าตัวข้าบทมาลย์ ขัดพระโองการนั้นโทษผิด
ใหญ่หลวงถึงสิ้นชีวิต พระจักรกฤษณ์จงได้ปรานี
ประทานอินทรีย์ชีวีไว้ จะได้รองเบื้องบทศรี
อันซึ่งชมพูธานี กับหมู่โยธีวานร
ทั้งโภไคยไอศูรย์สมบัติ มหาเศวตฉัตรประภัสสร
ขอถวายสมเด็จพระสี่กร ให้ถาวรไปทั่วกัลปา ฯ
๏ เมื่อนั้น พระกฤษณุรักษ์นาถา
ได้ฟังสุนทรวาจา ท้าวมหาชมพูธิบดี
จึ่งมีพระราชบรรหาร โองการตรัสตอบกระบี่ศรี
ตัวเราอวตารปางนี้ หวังเป็นที่พึ่งภพไตร
โดยในโองการเจ้าโลกา เราจะคุมโทษานั้นหาไม่
อันแสนสวรรยาราชัย มิได้ปรารถนาของวานร
จะเอาแต่พลทวยหาญ ที่แกล้วกล้าชำนาญชาญสมร
ทั้งชมพูขีดขินพระนคร ไปราญรอนอสูรในลงกา
ตัวท่านกับลูกพระอาทิตย์ จึ่งคิดตรองตรึกปรึกษา
กะเกณฑ์กำหนดโยธา ทั้งสองพาราบรรจบกัน
จะเป็นพลมากน้อยเท่าไร ที่จะได้เข้ากองทัพขันธ์
ตรัสแล้วเสด็จจรจรัล เข้าสุวรรณพลับพลารูจี ฯ
๏ บัดนั้น ฝ่ายนางกำนัลสาวศรี
ของท้าวชมพูธิบดี ซึ่งต้องมนต์กระบี่หนุมาน
ครั้นล่วงเข้าสิบนาฬิกา สกุณาไก่แก้วขันขาน
อาคมพระเวทเชี่ยวชาญ ก็บันดาลระงับเสื่อมไป
ต่างฟื้นตื่นจากที่นอน จะเห็นแท่นบรรจถรณ์ก็หาไม่
พระองค์ผู้ทรงภพไตร หายไปกับที่ไสยา
เถ้าแก่ชะแม่พระกำนัล ตกใจเรียกกันล้วนหน้า
เสียงมี่อื้ออึงเป็นโกลา ดั่งว่าไพชยนต์จะทำลาย ฯ
๏ บัดนั้น เสนาวานรทั้งหลาย
ได้ยินสำเนียงวุ่นวาย ไพร่นายตื่นขึ้นพร้อมกัน
แลดูทูตาก็ไม่เห็น ให้เยือกเย็นตกใจตัวสั่น
ข้างหน้าข้างในทั้งนั้น เที่ยวหาทรงธรรม์วุ่นไป ฯ
๏ ทุกตำแหน่งแห่งห้องก็ค้นจบ จะพานพบพระองค์ก็หาไม่
ต่างแสนโศกาอาลัย นางในก็รีบจรลี ฯ
๏ ครั้นถึงปราสาทอลงกรณ์ นางแก้วอุดรมเหสี
น้อมเศียรนบนิ้วดุษฎี โศกีทูลองค์นงคราญ
ว่าพระผู้ทรงนคเรศ มงกุฎเกศจอมภพราชฐาน
หายไปในราตรีกาล ทั้งแท่นประพาฬอลงการ์ ฯ
๏ เมื่อนั้น นางแก้วอุดรเสน่หา
ฟังข่าวเร่าร้อนในอุรา กัลยาก็รีบบทจร ฯ
๏ ครั้นถึงห้องทองไสยาสน์ อันโอภาสจำรัสประภัสสร
มิได้เห็นองค์ภูธร บังอรค่อนทรวงเข้าโศกี ฯ
๏ โอ้ว่าพระจอมมงกุฎเกศ พระเดชเคยปกเกศี
หายไปทั้งแท่นมณี เมียนี้เห็นผิดประหลาดนัก
แต่ก่อนจะเสด็จไปแห่งใด ก็ย่อมไปด้วยเดชพญาจักร
พร้อมหมู่จัตุรงค์องครักษ์ พิทักษ์เบื้องบาทบาทา
ครั้งนี้เสด็จแต่ผู้เดียว ดูเปลี่ยวดั่งหนึ่งอนาถา
รํ่าพลางนางทอดทัศนา ดูยอดมหาปราสาทชัย
หักทลายลงมาจนเพดาน เยาวมาลย์จึ่งคิดขึ้นได้
ชะรอยทูตาบังอาจใจ สะกดไว้ด้วยวิทยามนต์
แล้วพาเอาองค์ภูธร เขจรไปโดยโพยมหน
นอกนั้นไม่มีใครแปลกปน ที่จะลอดไพชยนต์ลงมา
อนิจจาพระองค์ผู้ทรงฤทธิ์ สุดคิดที่เมียจะตามหา
รํ่าพลางแสนโศกโศกา กัลยาสลบซบไป ฯ
๏ บัดนั้น เถ้าแก่ชาวแม่น้อยใหญ่
เห็นนางสลบก็ตกใจ ร้องไห้อื้ออึงขึ้นพร้อมกัน
บ้างบีบบ้างนวดวุ่นวาย เจ้าขรัวนายเรียกหมอปากสั่น
บ้างฝนกฤษณาจวงจันทน์ ช่วยกันประพรมชโลมทา ฯ
๏ เมื่อนั้น นางแก้วอุดรเสน่หา
ครั้นฟื้นคืนสมประดีมา กัลยาจึ่งสั่งขันที
เอ็งจงเร่งรีบออกไป หาโหรผู้ใหญ่ทั้งสี่
โหรหลังโหรหน้าบรรดามี เข้ามายังที่พระโรงคัล ฯ
๏ บัดนั้น นักเทศขันทีคนขยัน
รับสั่งถวายอภิวันท์ ก็พากันวิ่งวุ่นออกไป ฯ
๏ แซ่ซ้องร้องเรียกอึงมี่ โหราธิบดีนั้นอยู่ไหน
มีพระเสาวนีย์อรไท ให้หาไปเฝ้าพระบาทา ฯ
๏ บัดนั้น โหราวานรถ้วนหน้า
นั่งล้อมพร้อมกันสูบกัญชา ได้ยินเรียกมาก็ตกใจ
ต่างตนคว้าหาสมุด อุตลุดไม่เอาอะไรได้
บ้างฉวยตุ้งก่าวิ่งพาไป เฝ้าองค์อรไทเทวี ฯ
๏ ครั้นถึงประณตบทบงสุ์ โฉมยงอัคเรศมเหสี
คอยฟังพระราชเสาวนีย์ อยู่ที่พระโรงรจนา ฯ
๏ เมื่อนั้น นางแก้วอุดรเสน่หา
ครั้นเห็นโหรเฒ่าเข้ามา กัลยาจึ่งมีพจมาน
บัดนี้พระปิ่นนคเรศ มงกุฎเกศจอมภพราชฐาน
หายไปทั้งแท่นชัชวาล ผ่านฟ้าจะเป็นประการใด ฯ
๏ บัดนั้น จึ่งขุนโหราผู้ใหญ่
ก้มเกล้ารับสั่งอรไท ขับไล่จับยามตามเวลา
แล้วเทียบเปรียบในพระเคราะห์จร พยากรณ์วางดวงชันษา
อังคารนั้นถอยลงมา ทับลัคน์ในราศีมิน
เสาร์กับราหูเป็นสิบสอง ต้องฆาตลัคน์จันทร์ทั้งสิ้น
ทูลว่าพญาพานรินทร์ จะพลัดแต่ถิ่นฐานเวียงชัย
ตกใจหน่อยหนึ่งแล้วพลันหาย จะร้ายถึงพระชนม์นั้นหาไม่
สามวันองค์พระภูวไนย จะได้คืนมายังธานี ฯ
๏ เมื่อนั้น นางแก้วอุดรมเหสี
ได้ฟังโหราธิบดี เทวีค่อยคลายโศกา
จึ่งสั่งฝูงนางกำนัล จงชวนกันเร่งรีบไปหา
นิลพัทผู้มีศักดา ขึ้นมาจะได้คิดการ ฯ
๏ บัดนั้น นางกำนัลเยาวยอดสงสาร
รับพระเสาวนีย์นงคราญ กราบกับบทมาลย์แล้วรีบไป ฯ
๏ ครั้นถึงนิลพัทฤทธิรอน ยอกรบังคมประนมไหว้
ทูลว่าอัคเรศอรไท ให้เชิญเสด็จไปบัดนี้ ฯ
๏ เมื่อนั้น ลูกพระกาลผู้ชาญชัยศรี
ได้แจ้งแห่งราชเสาวนีย์ ขุนกระบี่ขึ้นเฝ้าเยาวมาลย์ ฯ
๏ จึ่งน้อมเศียรเกล้าบังคมบาท พระอัครราชผู้ยอดสงสาร
ท่ามกลางสนมบริวาร คอยฟังพจมานกัลยา ฯ
๏ เมื่อนั้น นางแก้วอุดรเสน่หา
ครั้นเห็นนิลพัทขึ้นมา โศกาเล่าความแต่เดิมที
วานนี้มีสองวานร ถือลักษณ์อักษรสารศรี
ว่าหน่อท้าวทศรถธิบดี มีนามสมเด็จพระรามา
คือองค์พระนารายณ์อวตาร มาปราบพวกพาลยักษา
พระองค์จะประชุมโยธา ยกไปลงกาธานี
ให้หาท้าวนี้ไปเฝ้า ยังเขาคันธมาทน์คีรีศรี
พระไม่เชื่อถ้อยวาที สองกระบี่อาจองทะนงใจ
ลอบมาสะกดไสยาสน์ พาองค์ภูวนาถไปได้
จะทารกรรมจำจองประการใด หรือจะฆ่าให้ม้วยชีวา
ตัวเจ้าผู้ทรงศักดาฤทธิ์ จงเร่งติดตามไปเสาะหา
ยังคันธมาทน์บรรพตา ให้แจ้งกิจจาว่าร้ายดี ฯ
๏ เมื่อนั้น จึ่งนิลพัทกระบี่ศรี
ได้ฟังอัครราชเทวี โศกีสะอื้นแล้วทูลไป
ตัวข้าก็นับว่าเป็นชาย จะเสียดายชีวานั้นหาไม่
มันทำอาจองทะนงใจ จะติดตามไปไม่ละกัน
แม้นทันจะเข้าราวี ฆ่าสองกระบี่ให้อาสัญ
ว่าแล้วถวายบังคมคัล แกว่งพระขรรค์เหาะขึ้นอัมพร ฯ
๏ ลอยลิ่วปลิวมาในอากาศ ก็ถึงคันธมาทน์สิงขร
ลงยังพ่างพื้นดินดอน บทจรตามมรรคาไป ฯ
๏ จึ่งเห็นสุวรรณพลับพลา ใต้ร่มพฤกษาสูงใหญ่
ลัดแลงเข้าแฝงพุ่มไม้ แลไปเห็นท้าวชมพู
กับสองทูตาซึ่งถือสาร หมอบกรานอ่อนน้อมมนุษย์อยู่
จำจะลอบเข้าไปถามดู ให้รู้ว่าร้ายหรือดี
คิดแล้วนบนิ้วอภิวาทน์ พระสยมภูวนาถเรืองศรี
หลับเนตรสำรวมอินทรีย์ กระบี่อ่านเวทวิทยา ฯ
๏ บัดเดี๋ยวกลายเป็นแมลงวันทอง ผิวผ่องดั่งหนึ่งเลขา
บินร่าถาร่อนเข้ามา จับอังสาท้าวชมพู ฯ
๏ แล้วมีวาจาทูลความ ค่อยกระซิบถามที่ริมหู
มานั่งอยู่ไยกับศัตรู ดูไม่ควรเลยภูวไนย
พระองค์ผู้ทรงฤทธี อัญชุลีเขาแล้วหรือไฉน
จึงไม่สัประยุทธ์ชิงชัย น้อยใจเป็นพ้นพรรณนา
ขอเชิญพระจอมมงกุฎเกศ คืนไปนิเวศน์ดีกว่า
ทำไมกับสองทูตา แม้นตามจะฆ่าให้วายปราณ ฯ
๏ เมื่อนั้น ท้าวมหาชมพูใจหาญ
ได้ฟังจึ่งห้ามลูกพระกาล หลานรักอย่าได้พาที
ท่านนี้คือองค์พระทรงสังข์ สถิตยังเกษียรวารีศรี
อวตารมาผลาญอสุรี มีนามสมเด็จพระรามา
เมื่อแรกเราได้เห็นองค์ สลบลงปิ้มสิ้นสังขาร์
นี่หากว่าทรงพระเมตตา หาไม่ไม่รอดชีวัน ฯ
๏ บัดนั้น นิลพัทฤทธิแรงแข็งขัน
แจ้งว่าพระองค์ทรงสุบรรณ จะมาปราบอาธรรม์พาลา
สิ้นความกังขาราคี มีจิตแสนโสมนัสสา
แต่แค้นด้วยหนุมานอหังการ์ ทะนงศักดิ์หักหน้าไม่เกรงใจ
ตัวกูตามมาจะราญรอน แก้แค้นแทนกรมันให้ได้
เมื่อตรัสดั่งนี้ก็จนใจ จำจะงดไว้เป็นไรมี
คิดแล้วสนองพระวาจา ถ้ากระนั้นจงโปรดเกศี
นำข้าเข้าเฝ้าพระจักรี จะได้รองธุลีบทมาลย์ ฯ
๏ เมื่อนั้น ท้าวมหาชมพูใจหาญ
ได้ฟังวาจาลูกพระกาล จึ่งมีพจมานตอบไป
ซึ่งเจ้าจำนงจงรัก เราจักช่วยทูลถวายให้
เป็นข้าทหารช่วงใช้ อยู่ใต้เบื้องบาทพระจักรี ฯ
๏ เมื่อนั้น พระลักษมณ์ทรงสวัสดิ์รัศมี
จึ่งมีพจนารถวาที แก่ขุนกระบี่สองนาย
ว่าองค์สมเด็จพระจักรา ให้กำหนดโยธาทั้งสองฝ่าย
บรรจบข้างบรัดราย เราจะทูลถวายพระทรงธรรม์ ฯ
๏ เมื่อนั้น ท้าวมหาชมพูรังสรรค์
กับพญาสุครีพชาญฉกรรจ์ บังคมคัลทูลน้องพระสี่กร
อันหมู่กบินทร์วรินท์ราช ล้วนองอาจฮึกหาญชาญสมร
ในกรุงขีดขินพระนคร วานรห้าสิบสมุทรไท
ฝ่ายข้างชมพูนครา โยธาวานรก็เกณฑ์ได้
ยี่สิบเจ็ดสมุทรเกรียงไกร ว่องไวชำนาญในการยุทธ์
บรรจบทั้งสองกรุงนั้น เข้ากันเจ็ดสิบเจ็ดสมุทร
ล้วนมีปรีชาวรารุทร ทั้งสิบแปดมงกุฎศักดา
กับขุนกบินทร์นิลพัท นัดดาร่วมชีพสังขาร์
บัดนี้ตัวเพื่อนตามมา ขอถวายเป็นข้าพระจักรี ฯ
๏ เมื่อนั้น พระลักษมณ์ทรงสวัสดิ์รัศมี
ฟังท้าวชมพูธิบดี จึ่งมีพจนารถตรัสไป
ดูกรกระบี่ผู้ปรีชาญ คำที่พจมานเราสงสัย
หลานท่านตามมาอยู่แห่งใด จงไปเรียกตัวมันมา ฯ
๏ เมื่อนั้น ท้าวมหาชมพูนาถา
ได้ฟังพระราชบัญชา กราบกับบาทาทันที
แล้วเรียกกบินทร์นิลพัท ดูกรนัดดาเรืองศรี
จงมาน้อมเกล้าดุษฎี น้องพระจักรีฤทธิรอน ฯ
๏ บัดนั้น จึ่งลูกพระกาลชาญสมร
ได้ฟังบัญชาภูธร ก็บินร่อนลงจับสุธาธาร ฯ
๏ รูปนั้นกลับกลายเป็นกระบี่ หมอบอยู่กับที่หน้าฉาน
ยอกรประณตบทมาลย์ น้องพระอวตารผู้ศักดา ฯ
๏ เมื่อนั้น พระลักษมณ์สุริย์วงศ์กนิษฐา
ครั้นเห็นนิลพัทก็ปรีดา ดั่งได้ฟากฟ้าโสฬส
พินิจพิศทั่วทั้งกาย เส้นขนเหลื่อมพรายดำหมด
จึ่งพาสี่กระบี่มียศ บทจรขึ้นเฝ้าทันที ฯ
๏ ครั้นถึงน้อมเศียรอภิวาทน์ พระตรีภูวนาถเรืองศรี
ทูลว่าทั้งสองธานี บาญชีคณนาพลากร
ชมพูยี่สิบเจ็ดสมุทร ล้วนมีฤทธิรุทรชาญสมร
ฝ่ายข้างขีดขินพระนคร วานรห้าสิบสมุทรไท
เจ็ดสิบเจ็ดสมุทรกำหนด ทั้งอัษฎาทศนายใหญ่
กับหลานท้าวชมพูฤทธิไกร ได้นามนิลพัทชัยชาญ ฯ
๏ เมื่อนั้น พระจักรีผู้ปรีชาหาญ
ทอดพระเนตรเห็นลูกพระกาล ผ่านฟ้าชื่นชมยินดี
จึ่งมีบัญชาอันสุนทร ดูกรชมพูเรืองศรี
ตัวเราจะยกโยธี ไปปราบอสุรีในลงกา
ฝ่ายท่านก็แก่ชรานัก จงอยู่พิทักษ์รักษา
ชมพูขีดขินนครา อย่าให้มีเหตุเภทพาล
เกณฑ์แต่รี้พลพานรินทร์ มอบนิลพัทผู้หลาน
เป็นจอมโยธาบัญชาการ ยกทหารบรรจบสุครีพมา
ฝ่ายพญาสุครีพก็รีบไป เร่งจัดพลไกรแกล้วกล้า
เจ็ดวันจงยกโยธา ทั้งสองเมืองมาให้พร้อมกัน ฯ
๏ บัดนั้น สุครีพลูกพระสุริย์ฉัน
ทั้งท้าวมหาชมพูนั้น กับนิลพัทอันมีฤทธิ์
ต่างตนประณตบทบงสุ์ ลาองค์พระบรมจักรกฤษณ์
ออกจากพลับพลาชวลิต แผลงฤทธิ์เหาะไปธานี ฯ
๏ ครั้นถึงขีดขินพระนคร ลูกพระทินกรเรืองศรี
เสด็จเหนือแท่นแก้วรูจี ในที่พระโรงรัตนา
จึ่งสั่งเสนาพานรินทร์ ให้เกณฑ์กบินทร์แกล้วกล้า
ห้าสิบสมุทรโดยตรา ซึ่งมีฤทธาว่องไว
สรรพไปด้วยเครื่องศัสตราวุธ สำหรับรณยุทธ์ศึกใหญ่
อาสาพระนารายณ์เรืองชัย ให้พร้อมในสามราตรี ฯ
๏ บัดนั้น มหาเสนากระบี่ศรี
รับสั่งพระองค์ทรงธรณี ถวายอัญชุลีแล้วออกมา ฯ
๏ จึ่งจัดนายกองคุมทหาร สุรเสนสุรกานต์แกล้วกล้า
อุศุภศรรามปิงคลา มาลุนวาหุโลมชาญยุทธ์
เจ็ดนายให้คุมพลากร วานรนับสามสิบสมุทร
เกยูรรสคันธ์โคมุท ไวยบุตรมหัทวิกัน
คุมพลนับสิบสมุทรไท ล้วนมีฤทธิไกรแข็งขัน
ทวิพัทมากันจวิกนั้น ได้บัญชาการวานร
สิบสมุทรสามารถอาจอง รณรงค์ห้าวหาญชาญสมร
ล้วนถืออาวุธครบกร ซับช้อนโดยกระบวนยาตรา ฯ
๏ เมื่อนั้น สุครีพฤทธิแรงแข็งกล้า
ครั้นรุ่งสางสว่างเวลา ก็สระสรงคงคาวารี
ทรงเครื่องกษัตริย์สุริย์วงศ์ อ่าองค์ดั่งพญาราชสีห์
จับพระขรรค์แก้วรูจี เสด็จมายังที่ประชุมพล
๏ ให้เลิกโยธาพลากร วานรโห่ร้องกุลาหล
ผงคลีมืดคลุ้มโพยมบน ขับร้นออกจากพารา ฯ
๏ ครั้นถึงซึ่งทางร่วมกัน ให้หยุดพลขันธ์ซ้ายขวา
ท่าทัพนิลพัทจะยกมา อยู่ที่ชายป่าพนาลี ฯ
๏ เมื่อนั้น ฝ่ายท้าวชมพูเรืองศรี
ครั้นถึงซึ่งราชธานี ขุนกระบี่ออกท้องพระโรงชัย ฯ
๏ จึงมีพระราชโองการ แก่เสนาทหารผู้ใหญ่
เร่งจัดรี้พลสกลไกร สรรพไปด้วยเครื่องศัสตรา
จงได้ยี่สิบเจ็ดสมุทร อันมีฤทธิรุทรแกล้วกล้า
จะให้นิลพัทนัดดา ยกไปอาสาพระสี่กร ฯ
๏ บัดนั้น มหาเสนาชาญสมร
ก้มเกล้ารับสั่งพระภูธร บทจรออกจากพระโรงคัล ฯ
๏ จัดเอานิลเอกนิลนนท์ คุมพลสิบสมุทรแข็งขัน
ขุนนิลกับนิลปานัน สองนายนั้นมีปรีชา
ให้คุมวานรเจ็ดสมุทร ล้วนมีฤทธิรุทรแกล้วกล้า
นิลราชนิลขันผู้ศักดา คุมวานรห้าสมุทรไท
วิสันตราวีขุนนน โชติมุกข์สามตนเป็นนายใหญ่
ให้คุมพหลพลไกร ห้าสิบสมุทรใจห้าวฮึก
ล้วนถืออาวุธกวัดแกว่ง สำแดงฤทธิรงค์ทะนงศึก
เหี้ยมหาญชาญฉกรรจ์พันลึก คั่งคึกอัดแอแจจัน ฯ
๏ เมื่อนั้น ท้าวมหาชมพูรังสรรค์
จึ่งสั่งนิลพัทชาญฉกรรจ์ หลานขวัญผู้ร่วมฤทัย
ตัวเจ้าจงยกพลากร เสนาวานรน้อยใหญ่
บรรจบทัพขีดขินเวียงชัย ไปทำอาสาพระจักรี
อันซึ่งองคตหนุมาน กับชมพูพานกระบี่ศรี
สามนายแต่ล้วนตัวดี เจ้านี้ก็มีฤทธา
จะเป็นข้าบาทพระหริวงศ์ รณรงค์อย่าให้อายหน้า
จึ่งจะนับว่าชายศักดา ให้เดชาปรากฏทั้งแดนไตร ฯ
๏ บัดนั้น นิลพัทผู้มีอัชฌาสัย
ได้ฟังบัญชาพระภูวไนย ยินดีดั่งได้โสฬส
จึ่งน้อมเศียรคำรพอภิวาทน์ กราบลงแทบบาทบงกช
ลาสองกษัตริย์ทรงยศ บทจรมาสรงสาคร ฯ
๏ เสร็จแล้วอ่าองค์ทรงเครื่อง อร่ามเรืองจำรัสประภัสสร
จับพระขรรค์แก้วฤทธิรอน มายังนิกรโยธา ฯ
๏ ได้ฤกษ์ให้เลิกทวยหาญ เสียงโห่สะท้านทุกทิศา
ฆ้องกลองกึกก้องโกลา ยาตราออกจากธานี ฯ
๏ ครั้นถึงเขาแก้วอินทนิล ทางร่วมขีดขีนบุรีศรี
เห็นทัพสุครีพก็ยินดี ให้หยุดโยธีบรรจบกัน ฯ
๏ บัดนั้น ลูกพระอาทิตย์รังสรรค์
ครั้นทัพชมพูมาทัน บัญชาให้เลิกพลากร ฯ
๏ อันพลทั้งสองพารา หนุนเนื่องกันมาไม่หยุดหย่อน
เจ็ดสิบเจ็ดสมุทรพานร สำแดงฤทธิรอนต่างกัน
บ้างเดินนํ้าดำดินเหาะทะยาน สุธาธารสะเทือนเลื่อนลั่น
ผงคลีมืดคลุ้มชอุ่มควัน เสียงโห่สนั่นครั่นครึก
นายไพร่ล้วนมีฤทธิรณ แต่ละตนลำพองคะนองศึก
แตรสังข์ฆ้องกลองประโคมคึก มโหระทึกกึกก้องอึงอล
หนทางกว้างโยชน์โดยประมาณ ทวยหาญเยียดยัดสับสน
ธงริ้วธงฉานโบกบน ธงชัยนำพลยาตรา
อันมิ่งไม้ที่ไม่เบื่อเมา วานรเก็บเอาเป็นภักษา
บ้างช่วงชิงกันโกลา เสียงสนั่นทั้งป่าพนาดร
กระชากเถาเง่ารากถกเปลือก เลือกกินลูกดอกใบอ่อน
สองเมืองรีบเร่งพลากร แรมร้อนมาในพนาวัน ฯ
๏ ครั้นใกล้คันธมาทน์คีรี ให้หยุดโยธีทัพขันธ์
สุครีพลูกพระสุริยัน กับนิลพัทอันศักดา
ทั้งทหารสิบแปดมงกุฎ ล้วนมีฤทธิรุทรแกล้วกล้า
ออกจากที่ประทับโยธา ไปหาคำแหงหนุมาน ฯ
๏ บัดนั้น วายุบุตรวุฒิไกรใจหาญ
เห็นพญาสุครีพชมพูพาน ลูกพระกาลองคตฤทธิรอน
กับสิบแปดมงกุฎทหารใหญ่ มีใจชื่นชมสโมสร
ก็พาท้าวพญาวานร บทจรขึ้นเฝ้าพระจักรี ฯ
๏ ต่างตนน้อมเศียรอภิวาทน์ กราบลงแทบบาทบทศรี
สุครีพทูลถวายโยธี ตามในบาญชีที่ยกมา ฯ
๏ เมื่อนั้น พระตรีภูวนาถนาถา
ครั้นเห็นท้าวพญาเสนา ทั้งสองนคราพร้อมกัน
มีความชื่นชมโสมนัส ดั่งได้สมบัติสรวงสวรรค์
จึ่งสั่งลูกพระสุริยัน อันพวกพลขันธ์โยธี
ให้ตั้งกระบวนพยุหบาตร เป็นครุฑราชปักษี
โดยมหามงคลสวัสดี ในที่ชัยภูมิสถาวร ฯ
๏ บัดนั้น พญาสุครีพชาญสมร
ก้มเกล้ารับสั่งพระสี่กร ก็พากันบทจรออกมา ฯ
๏ จึ่งตั้งกระบวนพยุหครุฑ โยธานับสมุทรแกล้วกล้า
เป็นเท้าปากปีกหางนัยนา คอเศียรกายาสกุณี
สลับซับซ้อนด้วยเล็บขน อลวนแออัดอึงมี่
กองหนุนกองขันนั้นตัวดี มีทั้งเสือป่าแมวมอง
สามหอกเจ็ดหอกกองกระเวน กะเกณฑ์ตรวจตราจุกช่อง
กองร้อยคอยเหตุประจำซอง เป็นหมวดกองรายรอบพลับพลา
นั่งยามตามไฟกวดขัน ผลัดกันพิทักษ์รักษา
กลางคืนกลางวันอัตรา เสร็จโดยบัญชาพระสี่กร ฯ
๏ มาจะกล่าวบทไป ถึงประคนธรรพ์ชาญสมร
อยู่ยังเชิงเขายุคุนธร ฤทธิรอนองอาจอหังการ
เทวาทานพนักสิทธ์ เกรงฤทธิ์ไม่ต่อกำลังหาญ
เดินนํ้าดำดั้นสุธาธาร เหาะทะยานผ่านฟ้าได้ว่องไว
ออกนามขามเดชทุกแห่งหน แปลงกายหายตนก็ทำได้
จึ่งดำริตริตรึกนึกไป จะใคร่เที่ยวป่าพนาวัน
คิดแล้วอ่าองค์ทรงเครื่อง อร่ามเรืองจำรัสฉายฉัน
จับพระขรรค์แก้วแพร้วพรรณ ระเห็จหันเหาะไปด้วยฤทธี ฯ
๏ เลื่อนลอยมากลางอากาศ ก็ถึงคันธมาทน์คีรีศรี
แลไปในพื้นปัถพี เห็นหมู่กระบี่รี้พล
ตั้งล้อมสุวรรณพลับพลา เข้าออกไปมาสับสน
ปี่กลองฆ้องขานอึงอล ก็คิดฉงนสนเท่ห์ใจ
ตัวกูจะไปถามดู ให้รู้ว่าเหตุผลเป็นไฉน
คิดแล้วก็ตรงลงไป ยังในพ่างพื้นปัถพี ฯ
๏ แอบอยู่ที่ริมชายป่า เห็นหมู่โยธากระบี่ศรี
เที่ยวมาตามเชิงคีรี ล้วนมีอาวุธครบกร
แต่ละตนพื้นทำอำนาจ องอาจดั่งพญาไกรสร
มีความปรีดาสถาวร ก็บทจรจากพุ่มพนาวัน ฯ
๏ บัดนั้น โยธาวานรแข็งขัน
เหลือบแลไปเห็นคนธรรพ์ ก็พากันวิ่งมาเป็นโกลี ฯ
๏ บ้างเข้าล้อมหน้าล้อมหลัง พร้อมพรั่งอื้ออึงคะนึงมี่
นิลขันผู้เรืองฤทธี จึ่งมีวาจาถามไป
ท่านนี้เป็นมนุษย์หรือภุชงค์ ดั้นดงเที่ยวมาจะไปไหน
มีนามกรชื่อใด จึ่งอาจใจบุกรุกเข้ามา ฯ
๏ บัดนั้น ประคนธรรพ์ฤทธิแรงแข็งกล้า
ได้ฟังจึ่งตอบวาจา ดูราพญาวานร
อันตัวของเรานี้หรือ ชื่อประคนธรรพ์ชาญสมร
มาเที่ยวเล่นป่าพนาดร เห็นพวกพลนิกรโยธี
สงสัยจะใคร่แจ้งความ จึ่งแวะเข้าถามกระบี่ศรี
อันพระองค์ผู้จอมโมลี มีนามกรชื่อใด ฯ
๏ บัดนั้น นิลขันผู้เป็นนายใหญ่
ได้ฟังจึ่งตอบคำไป ท่านไม่แจ้งหรือแต่เดิมมา
อันพระจอมพลนิกาย คือองค์พระนารายณ์นาถา
อวตารมาผลาญอสุรา จะให้โลกาสถาวร
บัดนี้มาชุมโยธี พวกพลกระบี่ชาญสมร
ทั้งชมพูขีดขินพระนคร จะไปราญรอนกุมภัณฑ์ ฯ
๏ บัดนั้น ประคนธรรพฤทธิแรงแข็งขัน
แจ้งว่าพระองค์ทรงสุบรรณ จะไปมล้างอาธรรม์ให้บรรลัย
มีความชื่นชมยินดี ดั่งกระบี่เอาแก้วมายื่นให้
จึ่งมีวาจาตอบไป ตัวท่านจงได้เมตตา
ช่วยพาเรานี้ไปเฝ้า พระปิ่นเกล้าบรมนาถา
จะอยู่รองเบื้องบาทา อาสาสมเด็จพระจักรี ฯ
๏ บัดนั้น จึ่งนิลขันกระบี่ศรี
ได้ฟังประคนธรรพพาที ยินดีก็พากันเข้ามา ฯ
๏ ครั้นถึงประณตบทบงสุ์ องค์พระนารายณ์นาถา
ทูลว่าประคนธรรพผู้ศักดา จะมาเป็นข้าพระทรงฤทธิ์
อาสาทำการรณรงค์ ด้วยใจซื่อตรงสุจริต
มล้างเหล่าพาลาปัจจามิตร ไปกว่าชีวิตจะวายปราณ ฯ
๏ เมื่อนั้น พระจักรีผู้ปรีชาหาญ
ได้ฟังนิลขันแจ้งการ ผ่านฟ้าทอดทัศนาไป
เห็นประคนธรรพก็ปรีดา จึ่งกล่าววาจาปราศรัย
ตัวท่านผู้มีฤทธิไกร ตั้งใจจงรักภักดี
จะมาช่วยเราปราบเข็ญ ให้โลกเป็นสุขเกษมศรี
มิเสียแรงซึ่งมีฤทธี เรานี้ขอบใจคนธรรพ์
ตรัสแล้วเสด็จยุรยาตร งามวิลาสดั่งเทพในสวรรค์
กรายกรย่างเยื้องจรจรัล เข้าห้องสุวรรณพลับพลา ฯ
๏ เอนองค์ลงเหนือบรรจถรณ์ พระกรก่ายพักตร์เทวษหา
ถึงองค์อัครราชสีดา แก้วตาจะเป็นประการใด
จากพี่ไปอยู่เมืองมาร จะแสนทุกข์รำคาญละห้อยไห้
จะซูบผอมตรอมจิตตรมใจ ไม่มีใครเป็นเพื่อนบังอร
อกเอ๋ยไฉนจะแจ้งเหตุ ถึงองค์อัคเรศดวงสมร
ว่าพี่ประชุมพลากร ยังสิงขรคันธมาทน์คีรี
โอ้ว่าป่านนี้จะคอยหา จะแสนโศกโศกาถึงพี่
ไม่รู้ข่าวก็จะเศร้าแสนทวี จะมีแต่โหยไห้ไม่วายวัน
พระผุดลุกผุดนั่งไม่นิทรา ชลนาคลอพักตร์กันแสงศัลย์
จนแสงทองส่องฟ้าพรายพรรณ ไก่ขันเร้าเร่งอโณทัย ฯ
๏ จึ่งชำระพระองค์ทรงเครื่อง อร่ามเรืองดั่งดวงแขไข
พระกรนั้นจับศรชัย ภูวไนยออกหน้าพลับพลา ฯ
๏ ลดองค์ลงเหนือบัลลังก์อาสน์ อันโอภาสจำรัสพระเวหา
ท่ามกลางกระบี่โยธา ดั่งดาราล้อมจันทร์ในอัมพร
จึ่งมีพระราชโองการ แกหมู่ทวยหาญชาญสมร
ว่าเราประชุมพลากร ทั้งสองนครพร้อมกัน
จะรีบยกไปสังหาร ผลาญหมู่อสูรโมหันธ์
อย่าให้เนิ่นช้าคืนวัน ทั้งนั้นจะเห็นประการใด ฯ
๏ บัดนั้น สุครีพหนุมานทหารใหญ่
องคตหลานท้าวหัสนัยน์ นิลพัทผู้ไวปัญญา
ชมพูพานนิลนนท์โคมุท ทั้งสิบแปดมงกุฎพร้อมหน้า
ก้มเกล้ารับราชบัญชา ก็ปรึกษาโดยณรงค์ราวี ฯ
๏ เสร็จแล้วประณตบทบงสุ์ ทูลองค์พระนารายณ์เรืองศรี
อันพลทั้งสองธานี ล้วนมีฤทธิ์เดชเกรียงไกร
แม้นมาตรจะยกเข้าหัก หมู่ยักษ์หรือจะทานมือได้
แต่ซึ่งทัพหลวงจะล่วงไป ทางไกลไม่รู้ตำบล
เกรงเกลือกว่าจะกันดาร ผลาหารโยธาจะขัดสน
จะคิดหน้าหาหลังเป็นกังวล จะผจญก็ยากแสนทวี
ขอจงงดทัพยับยั้ง อยู่ยังคันธมาทน์คีรีศรี
แต่งให้วานรเสนี ไปเยือนพระลักษมีโสภา
ให้รู้ว่าร้ายดีเป็นไฉน ทั้งหนทางจะไปข้างหน้า
ภายหลังจึ่งยกโยธา เห็นว่าจะได้สะดวกดี ฯ
๏ เมื่อนั้น พระพิษณุรักษ์เรืองศรี
ฟังคำปรึกษาเสนี ภูมีเห็นชอบทุกประการ
จึ่งสั่งลูกพระทินกร ให้จัดวานรทวยหาญ
ที่ทรงศักดาปรีชาชาญ ถ้อยคำชำนาญว่องไว
ทั้งการณรงค์องอาจ ฉลาดรอบรู้อัชฌาสัย
จะนำข่าวสารของเราไป ให้ถึงอรไทยังลงกา ฯ
๏ บัดนั้น สุครีพผู้มียศถา
ก้มเกล้ารับสั่งด้วยปรีดา วานรสนองพระโองการ
อันโยธาทั้งสองนคเรศ ล้วนศักดาเดชกล้าหาญ
ซึ่งจะเจรจาปรีชาชาญ เห็นแต่หนุมานผู้ฤทธี
กับชมพูพานพานรินทร์ องคตหลานอินทร์เรืองศรี
ทั้งสามแต่ล้วนตัวดี นอกนี้ไม่เห็นผู้ใด
ถึงพบยักษ์มารจะราญรอน ทีหักทีอ่อนก็ทำได้
ขอให้สามนายนี้ไป เฝ้าองค์อรไทในเมืองยักษ์ ฯ
๏ เมื่อนั้น พระนารายณ์สุริย์วงศ์ทรงจักร
ได้ฟังมีความยินดีนัก จึ่งผินพักตร์มาสั่งหนุมาน
ตัวท่านผู้เรืองฤทธิรณ จงนำยุบลข่าวสาร
ไปให้ถึงองค์นงคราญ แจ้งการว่าเราตามมา
ตรัสพลางทางหยิบธำมรงค์ กับสไบทรงกนิษฐา
ส่งให้ลูกพระพายศักดา แล้วมีวาจาอันสุนทร
ท่านจงเอาของทั้งสองนี้ ไปให้สีดาดวงสมร
ว่าเราโศกาอาวรณ์ ทุกข์ร้อนถึงองค์อรไท
กลับมาสิ่งใดที่เราทรง จะเปลื้องจากองค์ประทานให้
สามนายผู้มีฤทธิไกร จงไปให้ถึงนงคราญ ฯ
๏ บัดนั้น วายุบุตรวุฒิไกรใจหาญ
รับสไบธำมรงค์อลงการ กราบกับบทมาลย์ด้วยยินดี
แล้วทูลว่าซึ่งพระองค์ใช้ ให้ไปลงกาบุรีศรี
แจ้งข่าวอัครราชเทวี เพียงนี้พอได้ดั่งบัญชา
แต่ซึ่งจะถวายพระธำมรงค์ กับสไบแก่องค์กนิษฐา
เกลือกนางจะแคลงวิญญาณ์ ว่าของนี้ตกอยู่ในไพร
พวกทศกัณฐ์ไปเที่ยวเล่น ใครเห็นก็เก็บมาได้
หากแกล้งแต่งลวงประโลมใจ มิใช่ทหารพระจักรี
ข้อนี้ข้าบาทเห็นยากนัก ด้วยนางไม่รู้จักกระบี่ศรี
ทำไฉนจะให้พระเทวี สิ้นที่สงสัยในวิญญาณ์ ฯ
๏ เมื่อนั้น พระตรีภพลบโลกนาถา
ฟังลูกพระพายผู้ปรีชา ผ่านฟ้าจึ่งตรัสตอบไป
มาตรแม้นตัวท่านแจ้งสาร เยาวมาลย์ยังคิดสงสัย
จะว่าเป็นพวกพาลภัย ไม่เชื่อในคำพาที
จงเอาความหลังเมื่อยกศิลป์ ในมิถิลาบุรีศรี
เนตรเรากับเนตรนางเทวี ถ้อยทีถ้อยเล็งประจวบกัน
ที่ช่องบัญชรปราสาท ต่างคิดพิศวาสเสียวสันต์
ความลับข้อนี้สำค้ญ กัลยาจะสิ้นแหนงใจ
ตรัสแล้วจึ่งมีบัญชา สั่งพญาสุครีพทหารใหญ่
เร่งจัดรี้พลสกลไกร ไปด้วยกับสามเสนี ฯ
๏ บัดนั้น ลูกพระอาทิตย์เรืองศรี
รับสั่งสมเด็จพระจักรี น้อมเศียรชุลีแล้วออกมา ฯ
๏ จึ่งจัดโยธาพลากร สองสมุทรฤทธิรอนแกล้วกล้า
พร้อมสรรพด้วยเครื่องสาตรา เสร็จตามบัญชาภูวไนย ฯ
๏ บัดนั้น องคตหนุมานทหารใหญ่
ทั้งชมพูพานฤทธิไกร ล้วนปรีชาไวใจฉกรรจ์
ต่างตนถวายอภิวาทน์ แทบบาทพระนารายณ์รังสรรค์
ทั้งพระอนุชาวิลาวัณย์ แล้วพากันมายังพลากร ฯ
๏ สามนายนำพลยุรยาตร ออกจากคันธมาทน์สิงขร
ดั้นดัดลัดป่าพนาดร บทจรโดยทิศหรดี ฯ
๏ มาได้สามโยชน์คณนา สุริยาเลี้ยวเหลี่ยมคีรีศรี
ก็ถึงสระโบกขรณี อยู่ที่กลางป่าพนาลัย
น้ำเปี่ยมเหลี่ยมขอบใสสะอาด ปทุมมาศชูก้านบานไสว
สันตวาจอกกระจับสลับไป ใบฝักแก่อ่อนแกมกัน
มีหมู่มัจฉาคลาคลํ่า ผุดดำว่ายเวียนเหียนหัน
ประกอบด้วยมิ่งไม้หลายพรรณ ดั่งสระในชั้นดุษฎี
ที่นั้นราบรื่นพื้นทราย สามนายมีใจเกษมศรี
ก็หยุดพหลโยธี อยู่ที่ริมสระบุษบัน ฯ
๏ บัดนั้น โยธาวานรแข็งขัน
ครั้นคํ่ายํ่าแสงสุริยัน ก็ตรวจกันกองไฟเป็นโกลา ฯ
๏ บัดนั้น สามนายผู้ใจแกล้วกล้า
ต่างตนต่างเอนกายา อยู่กลางโยธาพานรินทร์
พระพายชายพัดอ่อนอ่อน หอมรสเกสรขจรกลิ่น
น้ำค้างตกต้องแผ่นดิน ก็พากันหลับสิ้นทั้งโยธี ฯ
๏ มาจะกล่าวบทไป ถึงปักหลั่นยักษี
ต้องสาปหัสนัยน์ธิบดี อสุรีเฝ้าสระมาช้านาน
ต่อสัตว์เข้ามาในที่นั้น กุมภัณฑ์จับกินเป็นอาหาร
ครั้นถึงมัชฌิมราตรีกาล ขุนมารขึ้นจากชลาลัย ฯ
๏ เที่ยวตามบริเวณสระศรี พบพลกระบี่น้อยใหญ่
นอนดาษพาดกันเกลื่อนไป หลับไหลไม่ฟื้นกายา
มีใจชื่นชมโสมนัส ตบหัตถ์สำรวลสรวลร่า
วันนี้ลาภใหญ่ของกูมา จะกินเป็นภักษาให้สำราญ
คิดแล้วกวัดแกว่งคทาวุธ สำแดงฤทธิรุทรกำลังหาญ
ค่อยย่องเข้าไปด้วยใจพาล ยังสถานท่ามกลางโยธี ฯ
๏ จึ่งเห็นวานรสามตน อยู่ในกลางพลกระบี่ศรี
ผู้หนึ่งเขียวขำทั้งอินทรีย์ ชะรอยไอ้นี่เป็นนายมา
กูจะสังหารผลาญมัน ให้สิ้นชีวันสังขาร์
คิดแล้วโจนถีบอุรา องคตนัดดามัฆวาน ฯ
๏ บัดนั้น ลูกพญาพาลีใจหาญ
ผวาตื่นจากพื้นสุธาธาร ก็เห็นขุนมารบังอาจใจ
กริ้วโกรธพิโรธดั่งไฟฟอน สำแดงฤทธิรอนแผ่นดินไหว
ฉวยชักพระขรรค์ด้วยว่องไว เข้าไล่เข่นฆ่าอสุรี ฯ
๏ บัดนั้น ปักหลั่นสิทธิศักดิ์ยักษี
ถาโถมโจมจ้วงทะลวงตี ด้วยกำลังอินทรีย์กุมภัณฑ์
ต่างถอยต่างไล่สับสน ต่างตนฤทธิแรงแข็งขัน
สองหาญต่อกล้าเข้าโรมรัน ต่างตีต่างฟันไม่งดกร ฯ
๏ บัดนั้น หลานท้าวมัฆวานชาญสมร
กวัดแกว่งพระขรรค์ฤทธิรอน วานรเหยียบเข่าอสุรี
กลอกกลับจับกันสับสน ต่างอดต่างทนไม่ถอยหนี
ถีบถูกปักหลั่นหลายที ยักษีซวนไปด้วยฤทธา ฯ
๏ บัดนั้น จึ่งปักหลั่นยักษา
สิ้นคิดสิ้นกำลังกายา สิ้นศักดาเดชจะรอนราญ
ความกลัวตัวสั่นขวัญหนี ดั่งจะม้วยชีวีสังขาร
ประนมกรแล้วกล่าวพจมาน ท่านนี้มีนามชื่อไร
พาพลล่วงเข้ามาในแดน แว่นแคว้นของเราที่สระใหญ่
จะไปแห่งหนตำบลใด สงสัยเป็นพ้นคณนา ฯ
๏ บัดนั้น ลูกพญาพาลีแกล้วกล้า
ได้ฟังจึ่งตอบอสุรา กูนี้ชื่อว่าองคต
เป็นทหารสมเด็จพระจักรกฤษณ์ ทรงกำลังฤทธิ์ดั่งจักรกรด
บัดนี้พระองค์ทรงยศ ยกทศโยธาวานร
จะไปปราบอสูรหมู่มาร ให้สิ้นพวกพาลด้วยแสงศร
ให้กูสามนายฤทธิรอน ไปยังนครลงกา
คํ่าลงก็หยุดอาศัย ไม่รู้ว่าแดนยักษา
ตัวมึงชื่อไรอสุรา อหังการ์มาลอบราวี ฯ
๏ บัดนั้น จึ่งปักหลั่นยักษี
แจ้งว่าทหารพระจักรี ยินดีก็บอกแก่วานร
เดิมเราเป็นข้าเบื้องบาท พระจอมเมรุมาศสิงขร
ทำชู้สู่สมด้วยบังอร มีนามเกสรมาลา
พระองค์นั้นทรงพระโกรธ ลงโทษสาปข้าเป็นยักษา
ให้มาเฝ้าสระพันตา ชื่อว่าปักหลั่นขุนยักษ์
เมื่อใดต่อพบทหาร องค์พระอวตารทรงจักร
ได้ลูบกายข้าผู้ทรลักษณ์ จึ่งจะพ้นโทษหนักซึ่งสาปไว้
วันนี้สิ้นทุกข์เวทนา ปรีดาหาที่จะเปรียบไม่
ซึ่งข้ามาทำให้เคืองใจ ขออภัยจงได้ปรานี ฯ
๏ บัดนั้น องคตหลานท้าวโกสีย์
แจ้งความตามเรื่องอสุรี ขุนกระบี่มีจิตเมตตา
จึ่งยืนกรไปลูบปฤษฎางค์ ก็สระสร่างซึ่งโทษยักษา
กายนั้นกลับเป็นเทวา เหาะไปฟากฟ้าสถาวร ฯ
๏ บัดนั้น คำแหงหนุมานชาญสมร
ทั้งชมพูพานฤทธิรอน กับหมู่วานรโยธี
แว่วเสียงสนั่นครั่นครื้น ก็ตื่นขึ้นพร้อมหน้ากระบี่ศรี
บ้างคลานบ้างวิ่งเป็นโกลี เรียกหากันมี่อึงไป ฯ
๏ หนุมานจึ่งร้องตวาด ประกาศหมู่โยธาน้อยใหญ่
เหตุผลต้นปลายประการใด ตกใจอื้ออึงโกลา ฯ
๏ บัดนั้น ฝ่ายพลกระบี่ถ้วนหน้า
ได้ยินหนุมานร้องมา วานรก็สงบทันที ฯ
๏ บัดนั้น หลานท้าวหัสนัยน์เรืองศรี
เสร็จส่งปักหลั่นอสุรี ก็กลับมายังที่พลไกร ฯ
๏ ครั้นถึงคำแหงหนุมาน กับชมพูพานทหารใหญ่
จึ่งแจ้งเหตุผลแต่ต้นไป ตามได้รณรงค์กุมภัณฑ์
บัดนี้ปักหลั่นอสุรี สิ้นสาปโกสีย์รังสรรค์
ลูบกายกลับกลายเป็นเทวัญ คืนไปยังสวรรค์ชั้นฟ้า ฯ
๏ บัดนั้น สองนายผู้มียศถา
ทั้งหมู่วานรโยธา ฟังลูกพญาพาลี
เห็นบุญเห็นฤทธิ์เห็นอำนาจ พระนารายณ์ธิราชเรืองศรี
แล้วชมองคตผู้ฤทธี ท่านนี้ประเสริฐเลิศชาย
ต่างตนต่างสนทนากัน จนสุริยันจวนแจ้งแสงฉาย
ก็ยกพวกพลนิกาย บ่ายหน้าไปตามมรรคา ฯ
๏ นำพลผ่านทุ่งวุ้งเขา ตามลำเนาทิวแถวแนวป่า
หนทางห้าโยชน์คณนา พอจวนเวลาสายัณห์
ก็ถึงเมืองหนึ่งอยู่กลางไพร แสนสนุกดั่งตรัยตรึงศ์สวรรค์
ปราการหอรบเรียงรัน คูคั่นเขื่อนซุ้มชอบกล
มีทั้งมหาปราสาท โอภาสแลลอยโพยมหน
ไม่เห็นโยธีรี้พล เข้าออกสับสนนอกใน
สามนายแลเล็งเพ่งพิศ ต่างตนต่างคิดสงสัย
ให้หยุดพหลพลไกร ลงไว้แล้วปรึกษากัน ฯ
๏ บัดนั้น ลูกพระพายฤทธิแรงแข็งขัน
จึ่งว่าแก่สองนายนั้น เมืองนี้อัศจรรย์ใจนัก
ตัวเราจะเข้าไปดู ให้รู้เหตุการณ์เบาหนัก
ฝ่ายท่านผู้จำเริญพักตร์ รักษารี้พลให้จงดี
สั่งแล้วก็เดินออกมา จากหมู่โยธากระบี่ศรี
บ่ายหน้าต่อราชธานี จรลีเข้ายังเวียงชัย ฯ
๏ พิศดูมรรคาศิลาลาด รุกขชาติเรียบเรียงเคียงไสว
ดอกผลหล่นกลาดดาษไป ไม่เห็นผู้คนไปมา
เดินพลางทางพิศคิดฉงน หรือจะเป็นเล่ห์กลยักษา
หรือที่ประพาสภิรมยา องค์เจ้าโลกาธาตรี
จึ่งแสนสนุกสำราญ ดั่งสถานนคเรศโกสีย์
ชมพลางก็รีบจรลี ขึ้นที่ปราสาทอลงกรณ์ ฯ
๏ เห็นนางทรงลักษณ์วิไลวรรณ ผิวพรรณเพียงเทพอัปสร
พักตร์ผ่องดั่งดวงศศิธร แน่งน้อยอรชรทั้งอินทรีย์
ขนงก่งค้อมดั่งวาด โอษฐ์เอี่ยมดั่งชาดเฉลิมศรี
นัยน์เนตรเพียงเนตรมฤคี ปรางเปรียบมณีพรายพรรณ
ลำศอดั่งคอราชหงส์ เอวองค์ดั่งกินรีสวรรค์
สองกรดั่งงวงเอราวัณ ดวงถันดั่งดวงปทุมทอง
งามสรรพพร้อมสิ้นสรรพางค์ งามนางในโลกไม่มีสอง
งามพริ้มนิ่มเนื้อนวลละออง ยิ่งพิศยิ่งต้องติดตา ฯ
๏ อย่าเลยจะเข้าไปไถ่ถาม ให้สิ้นข้อความที่กังขา
คิดแล้วขุนกระบี่ผู้ปรีชา เดินเข้าไปหานางเทวี ฯ
๏ จึ่งกล่าววาจาอันสุนทร ดูกรเยาวมาลย์เฉลิมศรี
แน่งน้อยเสาวภาคย์ทั้งอินทรีย์ เจ้านี้มีนามกรใด
มาอยู่ผู้เดียวเอกา ท่านเจ้าพารานั้นไปไหน
สิ้นทั้งโยธาข้าไท เหตุผลสิ่งใดเยาวมาลย์ ฯ
๏ เมื่อนั้น นางบุษมาลียอดสงสาร
เห็นวานรมาถามเหตุการณ์ นงคราญตระหนกตกใจ
จึ่งคิดถวิลจินดา ขุนกระบี่นี้มาแต่ไหน
ตัวกูต้องสาปหัสนัยน์ นานได้ถึงสามหมื่นปี
ไม่เห็นผู้คนหญิงชาย ใครจะมากล้ำกรายถึงนี่
ครั้นจะนิ่งเสียบัดนี้ น่าที่ไม่แจ้งกิจจา
คิดแล้วจึ่งเยื้อนตอบไป เป็นไฉนกระบี่ใจกล้า
อยู่ถิ่นฐานใดจึ่งขึ้นมา ถึงมหาปราสาทอลงกรณ์
ล่วงถามนามเราไม่เกรงบาท พระจอมเมรุมาศสิงขร
เร่งไปเสียจากพระนคร ไม่ควรวานรจะแจ้งการ ฯ
๏ เมื่อนั้น วายุบุตรผู้ปรีชาหาญ
ได้ฟังสุรเสียงเยาวมาลย์ ปานอมฤตฟ้ายาใจ
จึ่งมีสุนทรวาจา แก้วตาผู้ยอดพิสมัย
ไม่แจ้งความจึ่งถามอรไท ควรหรือช่างไม่ปรานี
ขุ่นหมองข้องขัดสิ่งใดเจ้า ยุพเยาว์จึ่งมาขับพี่
สงสัยในคำซึ่งพาที ออกนามโกสีย์ด้วยอันใด
ว่าพลางก็เดินเข้าหา อนิจจาหาควรจะพรางไม่
ขอเชิญเยาวยอดดวงใจ บอกไปให้แจ้งเหตุการณ์
แม้นมีทุกข์ร้อนจะได้ช่วย กว่าจะม้วยชีวังสังขาร
พี่เป็นทหารพระอวตาร บุญนำมาพานพบกัน ฯ
๏ เมื่อนั้น นางบุษมาลีสาวสวรรค์
เห็นวานรพูดเลี้ยวเกี้ยวพัน แล้วเดินกระชั้นเข้ามา
ให้คิดขวยเขินสะเทินนัก นงลักษณ์ผินผันหันหน้า
ลุกหนีจากแท่นอลงการ์ แล้วมีวาจาตอบไป
ทำไมไล่รุกบุกบั่น จะเกรงใจกันก็หาไม่
ช่างกล่าวสุนทรให้อ่อนใจ ใส่ไคล้จะช่วยทุกข์เรา
ชิชะทหารพระนารายณ์ แยบคายดั่งใครไม่รู้เท่า
ตัวข้ามิใช่ใจเบา จะเชื่อคำเจ้าพาที
ซึ่งว่าเป็นทหารพระทรงศร นามกรชื่อไรกระบี่ศรี
แม้นบอกก็จะบอกกันโดยดี อย่ามาเซ้าซี้ให้ขัดใจ ฯ
๏ โฉมเอยโฉมเฉลา ยุพเยาว์ผู้ยอดพิสมัย
รักเจ้าเท่าดวงชีวาลัย ใช่จะใส่ไคล้เจรจา
ตัวพี่นี้ชื่อหนุมาน เป็นทหารพระนารายณ์นาถา
ทศพักตร์มันลักนางสีดา ไปยังลงกาธานี
โองการใช้ให้มาเยือนข่าว เรื่องราวองค์พระมเหสี
จึ่งพบเยาวยอดนารี บุญเจ้ากับพี่ร่วมกัน
ว่าพลางก็เดินเข้าไปใกล้ คว้าไขว่ฉวยกรสาวสวรรค์
เชิญองค์วนิดาวิลาวัณย์ ขวัญเมืองมานั่งกับพี่ชาย ฯ
๏ เมื่อนั้น นางบุษมาลีโฉมฉาย
สลัดปัดกรด้วยความอาย ชายหนีแล้วตอบวาจา
ดูดู๋ยิ่งว่ายิ่งลวนลาม หยาบหยามไม่คิดเกรงหน้า
นี่หรือหนุมานผู้ศักดา ทหารพระจักราสี่กร
เหตุใดไม่หาวเป็นดาวดวง เดือนตะวันโชติช่วงประภัสสร
ให้เห็นสำคัญของวานร ลวงหลอนมุสาพาที
แต่ซึ่งมาถามนามเรา ข้อนั้นจะเล่ากระบี่ศรี
ตัวข้าชื่อบุษมาลี เมืองนี้ชื่อเมืองมายัน
เดิมท้าวตาวันไปเฝ้า องค์เจ้าตรัยตรึงศาสวรรค์
เห็นนางรำพาวิลาวัณย์ ผูกพันพิศวาสอรไท
ขึ้นเฝ้าครั้งไรก็วอนว่า ตัวข้าสื่อชักนางให้
พระองค์ตามมล้างชีวาลัย บันดาลให้ไพร่พลสาธารณ์
จึ่งซ้ำสาปข้าลงมาอยู่ ผู้เดียวที่ในราชฐาน
ทนทุกข์ทรมาช้านาน ประมาณได้สามหมื่นปี
ต่อพบทหารชาญณรงค์ ขององค์พระนารายณ์เรืองศรี
จึ่งจะพ้นโทษาราคี ตามมีเทวราชบัญชา ฯ
๏ เมื่อนั้น คำแหงหนุมานหาญกล้า
ยิ้มแล้วจึ่งตอบพจนา อนิจจามิใคร่จะบอกกัน
หาไม่ป่านนี้จะพ้นทุกข์ เสวยสุขภิรมย์เกษมสันต์
จะช่วยวนิดาวิลาวัณย์ แต่จะถึงใจกันด้วยอันใด
ว่าพลางทางทำสัพยอก เย้าหยอกจุมพิตพิสมัย
เจ้าคอยดูเถิดอรไท ว่าแล้วโผนไปด้วยฤทธา ฯ
๏ ลอยอยู่ตรงช่องบัญชร กลับเป็นแปดกรสี่หน้า
อันเดือนดาวแลดวงสุริยา ออกมาจากโอษฐ์ชัชวาล ฯ
๏ เมื่อนั้น นางบุษมาลียอดสงสาร
เห็นกระบี่แผลงฤทธิ์ชัยชาญ เยาวมาลย์ตระหนกตกใจ
สองกรปิดสองนัยนา ก้มหน้ามิอาจจะดูได้
ร้องตรีดหวีดหวาดวุ่นไป ไม่เป็นสติสมประดี ฯ
๏ เมื่อนั้น หนุมานผู้ชาญชัยศรี
ครั้นเห็นนางบุษมาลี ตกใจร้องมี่วุ่นวาย
ยิ่งแสนพิศวาสจะขาดจิต ก็กลับรูปนิมิตให้สูญหาย
ลงมานั่งแนบแอบกาย ยิ้มพรายรับขวัญกัลยา ฯ
๏ แล้วมีวาจาอันสุนทร สายสมรเยาวยอดเสน่หา
รักเจ้าเท่าดวงชีวา แก้วตาของพี่อย่าตกใจ
ว่าพลางอุ้มองค์นงลักษณ์ ภิรมย์ชมพักตร์พิสมัย
เชยแก้มแนมเนื้ออรไท คว้าไขว่ต้องเต้าสุมามาลย์
ฝนสวรรค์ครั่นครื้นโพยมหน โกมลบานรับสุริย์ฉาน
กลิ่นตลบอบฟุ้งชลธาร สองสำราญสุขเกษมเปรมปรีดิ์ ฯ
๏ เมื่อนั้น นางบุษมาลีโฉมศรี
ครั้นได้ร่วมรสฤดี กับขุนกระบี่ผู้ศักดา
แสนสนิทพิสมัยใหลหลง งวยงงด้วยความเสน่หา
ลืมทุกข์ที่ทนเวทนา ซึ่งอยู่เอกาในมายัน
ลืมทิพสถานพิมานแมน ลืมแสนสมบัติเมืองสวรรค์
ลืมอายลืมความรังเกียจกัน เกษมสันต์อิงแอบวานร ฯ
๏ เมื่อนั้น คำแหงหนุมานชาญสมร
เชยชิดพิศวาสบังอร แล้วกล่าวสุนทรวาที
เจ้าผู้โฉมเฉลาเยาวเรศ ดวงเนตรผู้มิ่งมารศรี
บัดนี้สมเด็จพระจักรี ใช้พี่ไปเฝ้านางสีดา
ครั้นจะอยู่สู่สมภิรมย์รัก ช้านักก็เกรงโทษา
ตัวพี่นี้จักขอลา แก้วตาอย่าได้อาวรณ์
ซึ่งจะไปลงกากรุงไกร ยังใกล้หรือไกลดวงสมร
ช่วยบอกหนทางให้พี่จร บังอรจงได้ปรานี ฯ
๏ เมื่อนั้น นางบุษมาลีโฉมศรี
ได้ฟังหนุมานพาที ดั่งหนึ่งชีวีจะบรรลัย
น้อมเศียรกราบกับบทเรศ ชลเนตรแถวถั่งหลั่งไหล
ให้อัดอั้นตันอกตกใจ ด้วยจะไกลพญาพานร
สุดที่จะขัดทัดทาน แสนทุกข์ทรมานดั่งต้องศร
ขืนใจดับความอาวรณ์ ยอกรชี้บอกมรรคา
อันทางลงกากรุงไกร ไปโดยหรดีทิศา
แต่นี้เก้าโยชน์คณนา จึ่งจะพบมหานที
เชี่ยวฉานใหญ่หลวงลึกกว้าง มีนางอัปสรโฉมศรี
สำหรับรักษาวารี จงถามเทวีต่อไป
น้องนี้ก็สิ้นมลทินโทษ ได้โปรดจงช่วยส่งให้
คืนยังฟากฟ้าสุราลัย ตามคำหัสนัยน์บัญชา ฯ
๏ เมื่อนั้น ลูกพระพายผู้มียศถา
จึ่งเข้าอุ้มองค์กัลยา พิศดูพักตราก็อาลัย
พิศเกศเนตรนมชมนาง พิศปรางทางถอนใจใหญ่
จำเป็นก็โยนขึ้นไป ยังในอากาศด้วยฤทธี ฯ
๏ ครั้นเสร็จส่งนางไปเมืองอินทร์ ขุนกบินทร์ชื่นชมเกษมศรี
ลงจากปราสาทรูจี ก็รีบจรลีออกมา ฯ
๏ ถึงที่องคตชมพูพาน วานรทวยหาญซ้ายขวา
นั่งลงท่ามกลางโยธา แล้วแจ้งกิจจาทุกสิ่งอัน ฯ
๏ สามนายสนทนากันไป จนอุทัยเรื่อแรงแสงฉัน
เลิกพลออกจากมายัน จรจรัลไปตามมรรคา ฯ
๏ เร่งรีบโยธาพลากร หยุดพักแรมรอนมาในป่า
ล่วงทางเก้าโยชน์คณนา ก็ถึงมหานที ฯ
๏ แลเห็นนางหนึ่งประไพพักตร์ ทรงลักษณ์แน่งน้อยเฉลิมศรี
นั่งอยู่ในกลางวารี ขุนกระบี่ปรีดาสถาวร
จึ่งกล่าวมธุรสวาจา ดูกรวนิดาดวงสมร
ไฉนมาอยู่ในสาคร มีนามกรชื่อใด
ทางจะไปลงกาธานี มารศรียังรู้หรือหาไม่
เมตตาช่วยบอกให้แจ้งใจ เราจะไปเฝ้าองค์นางสีดา ฯ
๏ เมื่อนั้น นางเทพอัปสรเสน่หา
ได้ฟังวานรถามมา กัลยาจึ่งตอบวาที
เรานี้เป็นข้าบาทบงสุ์ องค์พระอิศวรเรืองศรี
ชื่อว่าสุวรรณมาลี เป็นที่ต่างใจภูธร
ใช้ให้มาคอยทหาร พระนารายณ์อวตารทรงศร
จะไปเฝ้าสีดาบังอร ให้บอกทางจรเมืองมาร
ท่านจงพาพลโยธี ข้ามมหาวารีไพศาล
จะพบพระชฎิลอาจารย์ จึ่งถามเหตุการณ์ต่อไป ฯ
๏ บัดนั้น คำแหงหนุมานทหารใหญ่
ฟังนางอัปสรสุราลัย มีใจชื่นชมยินดี
จึ่งให้โยธาวานร หยุดร้อนริมฝั่งวารีศรี
พากันลงเล่นชลธี เสียงมี่อื้ออึงโกลา ฯ
๏ ครั้นแล้วขึ้นจากกระแสสินธุ์ ขุนกบินทร์ยอกรเหนือเกศา
ก็ร่ายพระเวทศักดา นิมิตกายาพานร ฯ
๏ ใหญ่เท่าบรมพรหมาน สูงเพียงจักรพาลสิงขร
หางนั้นพาดข้ามสาคร ให้เป็นทางจรโยธี ฯ
๏ บัดนั้น พวกพลนิกรกระบี่ศรี
เดินไปดั่งพื้นปัถพี อึงมี่ข้ามฝั่งคงคา ฯ
๏ บัดนั้น วายุบุตรวุฒิไกรใจกล้า
ครั้นเสร็จซึ่งข้ามโยธา ก็รีบตามมรรคาพนาวัน ฯ
๏ เดินมาสิ้นห้าโยชน์ปลาย พอชายบ่ายแสงสุริย์ฉัน
ก็เห็นอาศรมพระนักธรรม์ พากันไปยังกุฎี ฯ
๏ ครั้นถึงจึ่งสามวานร ยอกรเหนือเกล้าเกศี
กราบลงแทบบาทพระมุนี ด้วยใจยินดีปรีดา ฯ
๏ เมื่อนั้น พระชฎิลอาจารย์ฌานกล้า
เห็นสามกระบี่เข้ามา จึ่งมีวาจาถามไป
ซึ่งท่านพาพวกโยธี มานี้จะไปหนไหน
ถิ่นฐานบ้านเมืองอยู่แห่งใด คือใครใช้สอยวานร ฯ
๏ บัดนั้น คำแหงหนุมานชาญสมร
จึ่งตอบด้วยคำอันสุนทร นามกรข้าชื่อหนุมาน
นั่นชมพูพานองคต คุมทศโยธาทวยหาญ
เป็นข้าสมเด็จพระอวตาร โองการตรัสใช้ให้มา
เยือนข่าวองค์พระมเหสี ยังบุรีทศพักตร์ยักษา
อันทางจะไปลงกา ตัวข้าไม่แจ้งประจักษ์ใจ
จึ่งแวะมาหาพระอาจารย์ ขอประทานจงช่วยบอกให้
ยังใกล้หรือไกลประการใด พระองค์จงได้ปรานี ฯ
๏ เมื่อนั้น พระมหาชฎิลฤๅษี
แจ้งว่าทหารพระจักรี ยินดีดั่งได้โสฬส
ปางนี้อสูรหมู่มาร จะวายปราณสิ้นโคตรวงศ์หมด
ด้วยเดชพระนารายณ์ทรงยศ ทศทิศจะสุขสำราญใจ
จึ่งว่าลงกานี้ไปยาก แสนลำบากข้ามห้วยเหวไศล
กำหนดแต่ที่นี้ไป ได้สิบห้าโยชน์คณนา
จะถึงซึ่งเขาหนึ่งนั้น ชื่อเหมติรันภูผา
อยู่ริมมหาคงคา เป็นท่าข้ามไปเมืองมาร ฯ
๏ บัดนั้น จึ่งสามวานรนายทหาร
ได้แจ้งแห่งคำพระอาจารย์ มัสการแล้วมายังโยธี ฯ
๏ ครั้นรุ่งรางสร่างแสงทินกร สามพญาพานรเรืองศรี
ก็เลิกแสนสุรเสนี ไปจากกุฎีพระนักพรต ฯ
๏ ร้อนแรมมาตามมรรคา ได้สิบห้าโยชน์โดยกำหนด
ถึงเหมติรันบรรพต ปรากฏเงื้อมงํ้าอัมพร
หนุมานจึ่งนำพลเดิน ขึ้นไปบนเนินสิงขร
พอสิ้นแสงรังสีรวีวร วานรตามแสงกุณฑลมา ฯ
๏ เดินไปจนถึงคีรี ก็ถึงที่ปากถํ้าคูหา
สามนายให้หยุดโยธา ไม่รู้ว่าจะไปแห่งใด ฯ
๏ บัดนั้น พวกพลวานรน้อยใหญ่
ต่างคิดฉงนสนเท่ห์ใจ แลไปบนพื้นอัมพร
เห็นดวงดาวเดือนเกลื่อนกลาด รัศมีโอภาสประภัสสร
ดั่งหนึ่งจะเอื้อมถึงกร พระพายพัดอ่อนเรื่อยมา
นํ้าค้างตกต้องอินทรีย์ กระบี่เยือกเย็นถ้วนหน้า
บ้างหักไม้สีไฟเป็นโกลา กองผิงกายาวุ่นไป ฯ
๏ บัดนั้น คำแหงหนุมานทหารใหญ่
จึ่งว่าแก่หลานหัสนัยน์ ชมพูพานผู้ใจภักดี
ปางนี้นารายณ์อวตาร ลงมาสังหารยักษี
ใช้เราไปเฝ้าพระเทวี ยังที่ลงกาพระนคร
ถึงยากลำบากก็จำไป ให้พบอัคเรศดวงสมร
ตั้งใจอาสาพระสี่กร อย่าอาวรณ์แก่ชีพชีวา
ถึงมาตรตัวตายจะไว้ยศ ให้ปรากฏดั่งราชปักษา
อันชื่อสดายุผู้ศักดา สกุณาสู้เสียชีวัน
จึ่งควรด้วยเราเป็นทหาร องค์พระอวตารรังสรรค์
ความดีจะอยู่ชั่วกัลป์ จนสิ้นสุริยันจันทรา ฯ
๏ บัดนั้น ฝ่ายสัมพาทีปักษา
ซึ่งต้องสาปองค์พระสุริยา อยู่ในคูหาคีรี
ได้ยินเสียงพูดกันอึงอื้อ ออกชื่อสดายุปักษี
ว่าสุดสิ้นชีพชีวี มีความตระหนกตกใจ
ตัวกูจะไปถามดู ให้รู้เท็จจริงเป็นไฉน
คิดแล้วก็รีบออกไป จากในถํ้าแก้วแพร้วพรรณ ฯ
๏ เสียงเท้าที่เหยียบศีลา สำเนียงดั่งฟ้าคะนองลั่น
กึกก้องทั่วท้องอารัญ เพียงบรรพตนั้นจะแหลกลาญ ฯ
๏ บัดนั้น วานรนายหมวดทหาร
สิ้นทั้งไพร่พลบริวาร ได้ยินเสียงสะท้านสะเทือนมา
ตระหนกตกใจไม่มีขวัญ ตัวสั่นเพียงสิ้นสังขาร์
วิ่งแยกแตกกันเป็นโกลา ไม่รู้ว่าเหตุผลประการใด ฯ
๏ บ้างโลดบ้างโผนโจนคลาน บ้างปีนทะยานขึ้นไม้ใหญ่
แอบชะง่อนหินผาวุ่นไป ไม่เป็นอารมณ์สมประดี
ยังแต่สามทหารชาญณรงค์ อาจองยืนอยู่ไม่หลีกหนี
ต่างแกว่งพระขรรค์แกว่งตรี คอยทีต่อกรรอนราญ ฯ
๏ บัดนั้น พญาสัมพาทีใจหาญ
ครั้นถึงปากถํ้าสุรกานต์ ยืนทะยานเหลือบแลแปรไป
พินิจพิศเพ่งซ้ายขวา จะเห็นใครไปมาก็หาไม่
ให้คิดฉงนสนเท่ห์ใจ เหตุใดมาเป็นดั่งนี้
พอแลเห็นสามวานร ยืนอยู่ริมชะง่อนคีรีศรี
แสนโสมนัสยินดี จึ่งมีวาจาถามไป
อันสดายุราชปักษา เกิดเหตุภัยมาเป็นไฉน
ท่านจึ่งว่าสิ้นชีวาลัย คือใครองอาจรอนราญ ฯ
๏ บัดนั้น วายุบุตรวุฒิไกรใจหาญ
ได้ฟังจึ่งตอบพจมาน เดิมพระอวตารสี่กร
สร้างพรตอยู่ยังโคทา กับพระลักษมณ์นางสีดาดวงสมร
โดยเพศชีป่าพนาดร ถาวรจำเริญสวัสดี
ทศพักตร์มันคิดอุบาย ให้มารีศน้าชายยักษี
นิมิตกายกลายเป็นมฤคี ไปลวงเทวีนางสีดา
สององค์เสด็จไปตามกวาง มันลักนางไปโดยเวหา
สดายุมาพบอสุรา เข้าต่อฤทธากุมภัณฑ์
ทศพักตร์สุดสิ้นพวกพล ปักษีอวดตนด้วยโมหันธ์
ขุนยักษ์กลัวสิ้นชีวัน ถอดแหวนนางกัลยาณี
ซึ่งเป็นเครื่องทรงพระนารายณ์ ขว้างมาต้องกายปักษี
ปีกหักตกลงปัถพี ชีวียังไม่มรณา
ต่อได้พบองค์พระทรงศิลป์ ถวายแหวนแล้วสิ้นสังขาร์
บัดนี้ตรัสใช้ให้เรามา สืบข่าวกัลยายังเมืองมาร ฯ
๏ บัดนั้น จึ่งสัมพาทีใจหาญ
ฟังวายุบุตรแจ้งการ ว่าน้องวายปราณก็โศกี
โอ้ว่าสดายุเอ๋ย เจ้าเคยเป็นเพื่อนยากพี่
เสียแรงซึ่งมีฤทธี ต่อตีข้าศึกประมาทใจ
ให้ไอ้อสุรโมหันธ์ สังหารชีวันเสียได้
นิจจาเอ๋ยเจ้าดวงชีวาลัย ควรหรือหนีไปเมืองฟ้า
ตัวพี่จะอยู่ไม่ต้องการ จะวายปราณตามไปดีกว่า
รํ่าพลางทางแสนโศกา สกุณาเพียงสิ้นชีวัน ฯ
๏ บัดนั้น หนุมานฤทธิแรงแข็งขัน
เห็นปักษาโศกาจาบัลย์ รำพันเพียงสิ้นสมประดี
ให้คิดเมตตาอาวรณ์ จึ่งว่าดูกรปักษี
ธรรมดาเกิดมาในโลกีย์ ไม่มีใครพ้นความตาย
ถึงมาตรพระเมรุภูผา เป็นหลักโลกาทั้งหลาย
ก็ย่อมวินาศวอดวาย อันตรายด้วยไฟบรรลัยกัลป์
แม้นท่านจะแสนโศกี ไปกว่าชีวีจะอาสัญ
ใช่ว่าสดายุนั้น จะคืนชีวันเป็นมา
จงระงับดับเสียซึ่งวิโยค อย่าแสนโศกนักเลยนะปักษา
เราสงสัยใคร่แจ้งกิจจา สกุณามีนามกรใด
จึ่งขนหลุดสิ้นทั้งอินทรีย์ เหตุผลนั้นมีเป็นไฉน
ให้คิดฉงนสนเท่ห์ใจ ด้วยไม่เคยเห็นแต่ปางบรรพ์ ฯ
๏ บัดนั้น สัมพาทีฤทธิแรงแข็งขัน
ฟังลูกพระพายเทวัญ รำพันว่ากล่าวด้วยเมตตา
ก็คืนได้สมประดีดับโศก ซึ่งวิโยคเศร้าโทมนัสสา
จึ่งกล่าวสุนทรวาจา ตัวเราชื่อว่าสัมพาที
ได้เป็นพี่ชายสายสวาท กับสดายุราชปักษี
อยู่ยอดเขาอัสกรรณคีรี สกุณียังเยาว์ไม่รู้ความ
วันหนึ่งเห็นดวงทินกร เขจรส่องทวีปทั้งสาม
แรกอุทัยไขแสงแดงงาม ว่าลูกไม้สุกห่ามจะใคร่กิน
วอนเราเราห้ามก็ไม่ฟัง บินด้วยกำลังปักษิน
จะจับจิกรถแก้วโกมิน ทินกรกริ้วโกรธโกรธา
เปล่งแสงแรงร้อนดั่งเพลิงกาล เราทะยานไปป้องกนิษฐา
ขนจึ่งลุ่ยหลุดทั้งกายา พระอาทิตย์ก็ซ้ำสาปไว้
ให้อยู่ถํ้าเหมติรัน ขนนั้นอย่างอกขึ้นได้
ต่อทหารพระนารายณ์เรืองชัย คุมกระบี่ไพร่พลากร
จะข้ามไปทวีปลงกา ถวายแหวนสีดาดวงสมร
มาหยุดสำนักแรมร้อน ให้วานรโห่ขึ้นสามที
ขนนั้นจึ่งกลับงอกงาม แล้วแจ้งความบอกเมืองยักษี
ตัวท่านจงได้ปรานี เราจะชี้มรรคาให้ไป ฯ
๏ บัดนั้น คำแหงหนุมานทหารใหญ่
ได้ฟังปักษีก็ดีใจ จึ่งปราศรัยด้วยรสวาจา
เราเป็นทหารพระสี่กร จะช่วยร้อนพญาปักษา
ว่าแล้วก็เรียกโยธา เสียงก้องโกลาทั้งคีรี ฯ
๏ บัดนั้น นายหมวดนายกองกระบี่ศรี
ทั้งพวกพหลโยธี ได้ยินกระบี่หนุมาน
ร้องเรียกอื้ออึงกุลาหล ต่างตนต่างรับต่างขาน
ก็ออกจากซอกห้วยเหวธาร วิ่งวุ่นอลหม่านกลับมา ฯ
๏ ครั้นถึงปากถํ้าคีรี เห็นสัมพาทีปักษา
ขนหลุดสิ้นทั้งกายา วานรถามกันวุ่นไป ฯ
๏ บัดนั้น หนุมานผู้มีอัชฌาสัย
จึ่งบอกไพร่พลสกลไกร ตามในเหตุผลสกุณี
ตัวท่านทั้งหลายจงช่วยกัน ทั้งพวกพลขันธ์กระบี่ศรี
โห่ขึ้นให้ได้สามที นกนี้จะพ้นเวทนา ฯ
๏ บัดนั้น โยธาวานรถ้วนหน้า
ได้ฟังยินดีปรีดา ก็โห่สนั่นลั่นฟ้าสุธาธาร ฯ
๏ บัดนั้น พญาสัมพาทีใจหาญ
ได้ยินเสียงพลพระอวตาร โห่สะท้านสะเทือนพนาดร
ขนนั้นงอกงามขึ้นมา เต็มทั่วกายาดั่งก่อน
สลับสีเลื่อมลายอรชร สิ้นสาปทินกรก็ยินดี
กระหยับหางกางปีกกวัดแกว่ง หมายจะลองแรงปักษี
ถีบถาราร่อนด้วยฤทธี ยังที่พ่างพื้นโพยมบน ฯ
๏ เสียงปีกปานลมประลัยกัลป์ สะเทือนเลื่อนลั่นกุลาหล
เป็นพยับอับแสงสุริยน แล้วกลับมายังพลวานร ฯ
๏ บัดนั้น คำแหงหนุมานชาญสมร
จึ่งกล่าววาจาอันสุนทร ดูกรพญาสกุณี
ตัวท่านสิ้นสาปสิ้นทุกข์ จะมีแต่สิ่งสุขเกษมศรี
ขนนั้นงอกงามทั้งอินทรีย์ จงชี้หนทางลงกา ฯ
๏ บัดนั้น พญาสัมพาทีปักษา
ได้ฟังจึ่งกล่าววาจา ดูกรพญาพานรินทร์
อันทวีปลงการาชฐาน อยู่กลางชลธารกระแสสินธุ์
ต่อใครรู้เหาะรู้บิน จึ่งไปถึงแดนดินอสุรี
แลดูสุดสายนัยน์เนตร สังเกตไม่ได้ในวิถี
จงขึ้นบนหลังของเรานี้ จะพาบินไปชี้เมืองมาร ฯ
๏ บัดนั้น วายุบุตรวุฒิไกรใจหาญ
ทั้งกระบี่ศรีชมพูพาน องคตผู้หลานอมรินทร์
ยินดีก็ชวนกันขึ้นนั่ง บนหลังพญาปักษิน
ดั่งพระกาลทรงนกแสกบิน จะไปกินชีวิตอสุรา ฯ
๏ บัดนั้น พญาสัมพาทีตัวกล้า
ครั้นวานรขึ้นหลังก็ปรีดา บาทาถีบยอดคีรี
เขานั้นก็แตกแยกพัง ด้วยกำลังฤทธิราชปักษี
ครื้นครั่นสนั่นทั้งธาตรี สกุณีบินขึ้นคัคนานต์ ฯ
๏ ครั้นถึงเขาคันธสิงขร ก็ราร่อนชี้บอกราชฐาน
โน่นแน่ลงกากรุงมาร เป็นประธานในกลางสมุทรไท
ดั่งหนึ่งจอกน้อยลอยอยู่ แลดูหาใครเห็นไม่
ท่ามกลางนิเวศน์เวียงชัย มีเขาหนึ่งใหญ่มหิมา
เป็นหลักลงกาทวีปอสุรินทร์ ชื่อนิลกาลาภูผา
ท่านจงสำคัญให้มั่นตา นั่นคือลงกาธานี ฯ
๏ บัดนั้น วายุบุตรวุฒิไกรชัยศรี
องคตลูกพญาพาลี ทั้งขุนกระบี่ชมพูพาน
ต่างพินิจพิศดูไม่พริบเนตร สังเกตลงการาชฐาน
เห็นแจ้งประจักษ์ทุกประการ สามทหารสำคัญมั่นใจ
จึ่งว่าดูกรสกุณา อันกรุงลงกาเราจำได้
ตัวท่านผู้มีฤทธิไกร จงกลับคืนไปคีรี ฯ
๏ บัดนั้น สัมพาทีราชปักษี
ได้ฟังชื่นชมยินดี ก็พากระบี่กลับมา ฯ
๏ ครั้นใกล้เขาเหมติรัน ก็สำคัญหมายปากคูหา
ร่อนลงจากพื้นเมฆา ท่ามกลางโยธาวานร ฯ
๏ บัดนั้น จึ่งสามทหารชาญสมร
ครั้นถึงที่ประชุมพลากร บทจรจากหลังสกุณี ฯ
๏ วายุบุตรวุฒิไกรผู้ปรีชา จึ่งว่าแก่สองกระบี่ศรี
แต่เราสามนายเท่านี้ ฤทธีพอข้ามสมุทรไท
อันโยธาวานรทั้งนั้น จะไปสิ้นด้วยกันก็ไม่ได้
ตัวเราผู้เดียวจะลอบไป เฝ้าองค์อรไทถึงลงกา
ชมพูพานกับหลานอมรินทร์ สองกระบินทร์จงอยู่รักษา
พวกพลวานรโยธา ที่ปากคูหาสุรกานต์
ว่าพลางทางสั่งสกุณี ท่านผู้ฤทธีกล้าหาญ
ขอฝากองคตชมพูพาน กับหมู่บริวารวานร
สั่งแล้วจึ่งลูกพระพาย เท้าซ้ายเหยียบยอดสิงขร
สะเทือนดินฟ้าสาคร เหาะขึ้นอัมพรด้วยฤทธี ฯ
๏ มาจะกล่าวบทไป ถึงนางผีเสื้อยักษี
กายาใหญ่หลวงพ่วงพี อสุรีหยาบช้าสาธารณ์
เขี้ยวขาวยาวโง้งเพียงตา กำลังฤทธากล้าหาญ
ท้าวทศพักตร์พญามาร ตั้งไว้เป็นด่านสมุทรไท
มิให้อริราชไพรี ข้ามมหาชลธีมาได้
ก็ขึ้นจากท้องชลาลัย เที่ยวไปกระเวนคงคา ฯ
๏ เหลือบซ้ายแลขวาเห็นวานร เขจรโดยทางเวหา
ก็พิโรธโกรธกริ้วโกรธา ตาแดงดั่งแสงเพลิงกาล
มือหนึ่งกวัดแกว่งคทาวุธ สำแดงฤทธิรุทรกำลังหาญ
โลดโผนโจนจากชลธาร เข้าไล่รอนราญวานร ฯ
๏ บัดนั้น คำแหงหนุมานชาญสมร
เห็นนางผีเสื้อฤทธิรอน ขึ้นจากสาครมาราวี
จึ่งชักตรีเพชรออกจากกาย ลูกพระพายต่อฤทธิ์ยักษี
โรมรุกบุกบันประจัญตี ต่างหนีต่างไล่กันไปมา ฯ
๏ บัดนั้น ผีเสื้อสมุทรใจกล้า
กวัดแกว่งตระบองเป็นโกลา หวดซ้ายป่ายขวาอลวน
ต่างตนสัประยุทธ์ยุดแย้ง ตีรันฟันแทงสับสน
สองแข็งต่อแข็งแรงรณ ถ้อยทีโจมประจญไม่ละกัน ฯ
๏ บัดนั้น วายุบุตรฤทธิแรงแข็งขัน
ป้องปัดรบชิดติดพัน เข้าไล่โรมรันราวี
กลอกกลับจับกันอุตลุด สะเทือนท้องพระสมุทรทั้งสี่
เป็นระลอกกระฉอกชลธี เสียงสนั่นทั่วตรีโลกา ฯ
๏ บัดนั้น จึ่งนางผีเสื้อใจกล้า
อ้าปากกว้างใหญ่มหิมา สองตาดั่งแสงไฟกาล
หมายใจจะคาบพานรินทร์ กลืนกินเป็นภักษาหาร
ก็เผ่นโผนโจนจากชลธาร ขึ้นไล่รุกรานชิงชัย ฯ
๏ บัดนั้น คำแหงหนุมานทหารใหญ่
ผาดแผลงสำแดงฤทธิไกร เข้าไปในปากอสุรา ฯ
๏ รวดเร็วว่องไวดั่งจักรผัน ออกมาจากกรรณเบื้องขวา
คืนเข้ากรรณซ้ายด้วยฤทธา ลงมายังท้องอสุรี
จึ่งเอาตรีเพชรนั้นฟันฟอน เชือดแหวะอุทรยักษี
เป็นช่องน้อยใหญ่ทั้งนาภี กระบี่ลากไส้ออกมา ฯ
๏ แล้วซํ้าหํ้าหั่นฟันฟาด ตัดกรรอนบาทซ้ายขวา
ขว้างไปเป็นเหยื่อฝูงปลา อสุราสุดสิ้นชนมาน ฯ
๏ ครั้นเสร็จฆ่าผีเสื้อสมุทร สำแดงฤทธิรุทรกำลังหาญ
กวัดแกว่งตรีเพชรดั่งเพลิงกาล เหาะข้ามชลธารด้วยว่องไว ฯ
๏ ลอยลิ่วปลิวมาตามลมกรด ตกถึงโสฬสเขาใหญ่
เกินเมืองลงกาลงไป หมายใจว่านิลคีรี ฯ
๏ จึ่งเห็นหลังคาอาศรม พระนารทบรมฤๅษี
มีความชื่นชมยินดี ขุนกระบี่ก็ตรงลงมา ฯ
๏ ครั้นถึงเนินทรายชายสมุทร ก็หยุดที่พุ่มไม้ใบหนา
ยอกรร่ายเวทอันสักดา นิมิตกายาวานร ฯ
๏ บัดเดี๋ยวก็เป็นลิงน้อย กระจ้อยร่อยขาวผ่องประภัสสร
เหมือนกระบี่ป่าพนาดร เสร็จแล้วบทจรเข้าไป ฯ
๏ มาใกล้ศาลาอาศรม ลูกลมผู้มีอัชฌาสัย
ค่อยยอบหมอบกรานแต่ไกล กราบไหว้พระมหามุนี ฯ
๏ เมื่อนั้น องค์พระนารทฤๅษี
เห็นวานรมาอัญชุลี จึ่งมีวาจาถามไป
ว่าเหวยดูกรพานรินทร์ ถิ่นฐานเอ็งอยู่ตำบลไหน
มีนามกรชื่อใด มาหากูไยไอ้วานร ฯ
๏ บัดนั้น คำแหงหนุมานชาญสมร
ได้ฟังนบนิ้วประนมกร แล้วกล่าวสุนทรวาจา
ตัวข้าชื่อเสียงก็ไม่มี สัญจรอยู่ที่ในป่า
ได้ยินเขาเล่าลือมา ว่าเมืองลงกาโอฬาร
แสนสนุกเป็นที่จำเริญใจ จะใคร่ไปชมตลาดราชฐาน
ข้าไม่รู้แห่งกรุงมาร พระอาจารย์จงได้ปรานี ฯ
๏ เมื่อนั้น พระนารทมหาฤๅษี
ได้ฟังวานรพาที จึ่งมีพจนารถวาจา
อันตัวเอ็งนี้เป็นไฉน ไม่รู้แห่งเวียงชัยยักษา
จึ่งเที่ยวเซอะเซิงกระเจิงมา ถามหาลงกาเมืองมาร
โน่นนิลกาลาสิงขร อยู่กลางพระนครไพศาล
สูงเยี่ยมเทียมขอบจักรวาล เห็นตระหง่านข้างทิศหรดี ฯ
๏ บัดนั้น หนุมานผู้ชาญชัยศรี
ได้ฟังพระมหามุนี มีความยินดีปรีดา
จึ่งว่าข้าแต่พระอาจารย์ ขอประทานโปรดเกล้าเกศา
ตัวข้านี้หลงเที่ยวมา จนพระสุริยารอนรอน
หิวโหยโรยแรงเหนื่อยพักตร์ จะขอสำนักอยู่ก่อน
ต่อรุ่งรังสีรวีวร วานรจะกราบลาไป ฯ
๏ เมื่อนั้น พระมหานารทอาจารย์ใหญ่
คิดว่าลิงป่าพนาลัย จึ่งตอบคำไปด้วยปรานี
ซึ่งเอ็งจะอาศัยอยู่ กับกูก็ตามกระบี่ศรี
ว่าแล้วยกหัตถ์ขึ้นทันที ชี้บอกศาลาให้วานร ฯ
๏ บัดนั้น คำแหงหนุมานชาญสมร
ก้มเกล้าดุษฎีชุลีกร รีบจรไปยังศาลา ฯ
๏ ให้คิดสงสัยพันทวี เหตุไรฤๅษีชีป่า
มาอยู่ในเกาะลงกา กับพวกยักษาด้วยอันใด
หรือจะมีความรู้วิชาศาสตร์ องอาจเชี่ยวชาญเป็นไฉน
อย่าเลยจะลองฤทธิไกร ให้เห็นศักดาพระอาจารย์
คิดแล้วไหว้คุณพระเป็นเจ้า ปิ่นเกล้าสามภพจบสถาน
หลับเนตรสำรวมวิญญาณ อ่านมนต์นิมิตกายา ฯ
๏ เดชะศักดาอาคม พระสยมภูวนาถนาถา
กายนั้นใหญ่เต็มศาลา ก็เรียกพระสิทธาวุ่นไป
ที่น้อยเท่านี้ให้มานอน จะเหยียดเท้าเหยียดกรกระไรได้
ข้าไม่ผาสุกสำราญใจ เป็นไฉนฉะนี้พระมุนี ฯ
๏ เมื่อนั้น องค์พระนารทฤๅษี
ได้ยินวานรพาที มีจิตถวิลจินดา
ไอ้นี่ตัวมันก็น้อยน้อย กระจ้อยร่อยเป็นชาติลิงป่า
เหตุไฉนจึ่งว่าศาลา เล็กกว่ากายาด้วยอันใด
อย่าเลยจะไปแลดู ไอ้สู่รู้มันทำเป็นไฉน
คิดแล้วก็เดินออกไป จากในอรัญกุฎี ฯ
๏ เห็นกายโตใหญ่ไพศาล ก็แจ้งการว่ากลกระบี่ศรี
จึ่งอ่านพระเวทอันฤทธี นิมิตซึ่งที่ศาลา ฯ
๏ บัดเดี๋ยวก็ใหญ่เป็นหลายห้อง แล้วร้องว่าเหวยไอ้ลิงป่า
มึงนี้เจ้ากลมารยา แกล้งมารบกูให้รำคาญ
นี่แน่ศาลาครานี้ กว้างขวางยาวรีรโหฐาน
มุดหัวนอนเถิดให้สำราญ ไอ้ชาติเดียรฉานอย่ากวนใจ ฯ
๏ บัดนั้น วายุบุตรผู้มีอัชฌาสัย
เห็นศาลาใหญ่ออกไป ด้วยฤทธิไกรพระมุนี
ยิ้มแล้วรำพึงคะนึงคิด จะทำให้สิ้นฤทธิ์พระฤๅษี
จึ่งยอกรนบนิ้วดุษฎี ขุนกระบี่ก็ร่ายวิทยา ฯ
๏ กายนั้นใหญ่เท่าพรหเมศ ด้วยศักดาเดชแกล้วกล้า
แล้วร้องประกาศเข้ามา นี่หรือศาลาพระนักพรต
บอกว่าใหญ่โตกว้างขวาง แต่แขนข้างหนึ่งวางไม่ได้หมด
ทั้งเข่าขาก็ต้องคู้คด พระดาบสไม่เห็นเวทนา ฯ
๏ เมื่อนั้น องค์พระอาจารย์ฌานกล้า
แต่เวียนนิมิตศาลา กว้างยาวกว่าเก่าขึ้นทุกที
โตออกเท่าใดด้วยฤทธิ์นั้น กายมันยิ่งใหญ่ออกกว่าที่
จึ่งว่าดูดู๋ไอ้ลิงนี้ กาลีเจ้าเล่ห์เป็นพ้นไป
อันตัวของมันนี้สู่รู้ มาลองกูผู้เฒ่าก็เป็นได้
จำจะทารกรรมให้หนำใจ ไอ้จังไรจะได้เห็นฤทธิ์
คิดแล้วจึ่งองค์พระอาจารย์ ก็เข้าสู่ฌานสำรวมจิต
อาโปกสิณเป็นนิมิต ด้วยตบะกิจพระสิทธา ฯ
๏ บันดาลมืดคลุ้มโพยมหน อึงอลไปทั่วทิศา
ฝนนั้นก็ตกลงมา ถูกต้องกายาวานร ฯ
๏ บัดนั้น คำแหงหนุมานชาญสมร
ต้องฝนทนหนาวซบซอน กายกรเป็นเหน็บทั้งอินทรีย์
อันรูปนิมิตก็กลับกลาย คืนคงเป็นกายกระบี่ศรี
สุดคิดเห็นฤทธิ์พระมุนี สุดที่จะทนเวทนา
ร้องว่าดูกรพระนักธรรม์ หนาวพ้นอดกลั้นหนักหนา
เยือกเย็นทุกเส้นโลมา เมตตาอย่าให้ทรมาน ฯ
๏ เมื่อนั้น พระนารทผู้ปรีชาหาญ
เห็นวานรพ่ายแพ้ฤทธิ์ฌาน หนาวสะท้านร้องอึงคะนึงไป
จึ่งว่าดูกรไอ้ลิงป่า ชั่วช้าสามานย์หยาบใหญ่
มึงแกล้งมาลองฤทธิไกร เป็นไฉนจึ่งร้องวุ่นวาย
เหวยไอ้ทรลักษณ์อัปรีย์ มาผิงอัคคีเสียให้หาย
พาชาติเดียรัจฉานแสนร้าย ยังอายหรือไม่ไอ้พาลา ฯ
๏ บัดนั้น วายุบุตรวุฒิไกรใจกล้า
ได้ฟังพระมหาสิทธา ก็ลงจากศาลาด้วยยินดี ฯ
๏ ครั้นถึงจึ่งนั่งผิงไฟ อังไปทั่วกายกระบี่ศรี
ที่สะท้านเยือกเย็นทั้งอินทรีย์ ต้องไออัคคีก็สำราญ
จึ่งคิดว่าองค์พระนักสิทธ์ ตบะกิจวิทยากล้าหาญ
ว่องไวในที่จำเริญฌาน คิดแล้วมาสถานศาลา ฯ
๏ เอนกายเหยียดเท้าเหยียดกร นอนเป็นบรมสุขา
พระพายพัดต้องกายา เหนื่อยมาก็หลับสนิทไป ฯ
๏ เมื่อนั้น พระมหานารทอาจารย์ใหญ่
เห็นวานรผู้ปรีชาไว หลับไหลไม่เป็นสมประดี
จึ่งคิดว่าไอ้นี้มันสู่รู้ มาลองฤทธิ์กูผู้ฤๅษี
จะดูศักดามันวันนี้ ให้สาที่นํ้าใจวานร
แม้นว่ามันดีก็แก้ได้ หาไม่จะอายกว่าก่อน
คิดแล้วฉวยชักเอาธารกร บทจรออกจากศาลา ฯ
๏ มาถึงสระโบกขรณี ยืนอยู่เหนือที่แผ่นผา
ก็ร่ายพระเวทวิทยา ภาวนาเสกไม้เท้าไป ฯ
๏ ครั้นแล้วจึ่งทิ้งลงในสระ กลายเป็นชันลุกะตัวใหญ่
สั่งว่าแม้นลิงจังไร มากินน้ำในสระนี้
ปลิงจงเกาะเอาลูกคาง อย่าได้ละวางกระบี่ศรี
ว่าแล้วย่างเยื้องจรลี กลับมายังที่ศาลา ฯ
๏ บัดนั้น วายุบุตรวุฒิไกรใจกล้า
ครั้นแสงทองรองเรืองเมฆา สกุณาเพรียกพร้องสนั่นไพร
แมลงผึ้งภู่โบยบิน โกกิลรํ่าร้องเสียงใส
ก็ตื่นตาออกจากศาลาลัย เดินไปยังสระวารี ฯ
๏ ครั้นถึงบ้วนปากล้างหน้า ชำระกายากระบี่ศรี
ลูบไล้ไปทั่วอินทรีย์ อยู่ในที่สระชลธาร ฯ
๏ บัดนั้น ฝ่ายปลิงไม้เท้าตัวหาญ
ขององค์มหาอาจารย์ ว่ายทะยานเกาะคางวานร ฯ
๏ บัดนั้น คำแหงหนุมานชาญสมร
ตกใจโจนด้วยฤทธิรอน สองกรกระชากสะบัดไป
ความเกลียดหลับตาปลิดฉุด ปลิงนั้นจะหลุดก็หาไม่
ยิ่งคร่ายิ่งทึ้งสักเท่าไร ยิ่งยาวออกไปทุกที
สุดรู้สุดฤทธิ์สุดกำลัง สุดทั้งปรีชากระบี่ศรี
วิ่งพลางร้องเรียกพระมุนี จนถึงที่บรรณศาลา ฯ
๏ จึ่งกราบลงกับบทมาลย์ พระอาจารย์ได้โปรดเกศา
จงช่วยให้พ้นเวทนา ปลิดปลิงให้ข้าบัดนี้ ฯ
๏ เมื่อนั้น พระมหานารทฤๅษี
ยิ้มแล้วจึ่งกล่าววาที ชี้หน้าว่าเหวยไอ้สาธารณ์
เป็นไฉนไม่แผลงฤทธิรอน มาวอนกูไยไอ้เดียรัจฉาน
ปลิงนิดติดอยู่เท่าสายพาน ร้องอึงอลหม่านไม่อายใจ
คืนนี้มึงเฝ้าแต่กวนกู จะสวดมนต์สักครู่ก็ไม่ได้
ว่าแล้วจึ่งยื่นมือไป หยิบเอาไม้เท้าที่วานร ฯ
๏ บัดนั้น คำแหงหนุมานชาญสมร
เห็นปลิงร้ายกลายเป็นธารกร ด้วยฤทธิรอนพระสิทธา
บันดาลขนพองสยองเกล้า กราบลงแทบเท้าซ้ายขวา
สรรเสริญการกิจวิทยา วอนขอสมาพระมุนี
พระองค์ผู้ทรงตบะญาณ ขอประทานโทษากระบี่ศรี
ค่อยอยู่จำเริญสวัสดี ตัวของข้านี้จะลาไป
ว่าแล้วสำแดงอำนาจ พสุธาอากาศหวาดไหว
เหาะทะยานผ่านขึ้นด้วยว่องไว ตรงไปยังนิลกาลา ฯ
๏ บัดนั้น ฝ่ายอสุรเสื้อเมืองยักษา
แปดกรสี่พักตร์มหิมา อยู่กลางลงกาธานี
มือหนึ่งถือจักรแกว่งกวัด หัตถ์สองถือพระขรรค์ชัยศรี
มือสามอสุราถือตรี มือสี่นั้นถือคทาธร
มือห้าถือง้าวกวัดแกว่ง มือหกนั้นถือพระแสงศร
มือเจ็ดนั้นถือโตมร มือแปดถือค้อนเหล็กพราย
เห็นวานรเหาะมาเมืองมาร โกรธปานดั่งฟ้าคะนองสาย
หมายเขม้นเข่นฆ่าให้ตาย สำแดงกายเหาะขึ้นยังเมฆา ฯ
๏ ลอยอยู่ในกลางอากาศ ทำอำนาจกั้นกางขวางหน้า
แล้วร้องสำทับด้วยวาจา เหวยไอ้ลิงป่าพนาลัย
ตัวมึงเป็นชาติเดียรัจฉาน ฮึกหาญมานี้จะไปไหน
เชื้อชาตินามกรชื่อใด อาจใจเหาะข้ามพารา
มึงไม่รู้หรือว่าเมืองยักษ์ เอ็งจักมาเป็นภักษา
กูคือเสื้อเมืองลงกา จะฆ่าให้ม้วยชีวัน ฯ
๏ บัดนั้น ลูกพระพายฤทธิแรงแข็งขัน
ได้ฟังวาจากุมภัณฑ์ ขบฟันกริ้วโกรธดั่งเพลิงกาล
จึ่งร้องว่าเหวยไอ้ทรลักษณ์ ตัวมึงอย่าพักอวดหาญ
กูนี้ชื่อว่าหนุมาน เป็นหลานพญาพาลี
มึงเป็นเสื้อเมืองหรือองอาจ จะสู้มัจจุราชเรืองศรี
ถึงทศเศียรอสุรี กูนี้ไม่เกรงฤทธา ฯ
๏ บัดนั้น กุมภัณฑ์เสื้อเมืองยักษา
ได้ฟังวานรอหังการ์ โกรธาขบเขี้ยวเคี้ยวฟัน
จึ่งร้องว่าเหวยไอ้ชาติลิง มาเย่อหยิ่งอวดฤทธิ์ด้วยโมหันธ์
ตัวมึงกระจ้อยเท่าแมงวัน หรือจะครั่นมืออสุรี
ว่าพลางกวัดแกว่งอาวุธ สำแดงฤทธิรุทรยักษี
โลดโผนโจนทะยานเข้าราวี ต่อตีด้วยขุนวานร ฯ
๏ บัดนั้น คำแหงหนุมานชาญสมร
รับรองป้องกันประจัญกร แกว่งตรีฤทธิรอนโรมรัน
กลอกกลับจับกันในเมฆา ต่างหาญต่างกล้าแข็งขัน
ต่างแทงต่างฟาดต่างฟัน ต่างรุกบุกบันประจัญตี ฯ
๏ บัดนั้น ฝ่ายเสื้อเมืองมารยักษี
ถาโถมโรมรุกคลุกคลี อสุรีไม่ละลดกร
พุ่งซัดอาวุธสับสน สองตนเหี้ยมหาญชาญสมร
ต่างถอยต่างไล่ในอัมพร ราญรอนรบชิดติดพัน ฯ
๏ บัดนั้น วายุบุตรฤทธิแรงแข็งขัน
โจนขึ้นเหยียบเข่ายืนยัน มือนั้นจิกเศียรอสุรา
ได้ทีแกว่งตรีฟันฟาด คอขาดจากกายยักษา
ขว้างไปยังสมุทรคงคา ก็ม้วยชีวาด้วยฤทธี ฯ
๏ ครั้นเสร็จสังหารกุมภัณฑ์ พอตะวันรอนแรงแสงศรี
ยํ่าคํ่าสนธยาราตรี ยินดีก็เหาะเข้าไป ฯ
๏ จึ่งเหลือบแลเห็นปราสาท ชัชวาลโอภาสสูงใหญ่
ห้ายอดพึงพิศอำไพ ก็ลงในพ่างพื้นสุธาธาร ฯ
๏ เห็นหมู่อสุรีรี้พล สับสนตรวจตราประจำด้าน
นั่งยามตามไฟทุกทวาร ก็อ่านเวทนิมิตกายา ฯ
๏ เดชะด้วยมนต์อันเพริศพราย รูปนั้นกลับกลายเป็นยักษา
เสร็จแล้วก็ปลอมเข้ามา กับหมู่โยธาอสุรี ฯ
๏ ครั้นถึงซึ่งหน้าพระลาน ลับพวกทหารยักษี
ก็อ่านพระเวทอันฤทธี ขุนกระบี่สะกดนิทรา ฯ
๏ เมื่อนั้น ฝ่ายทศพักตร์ยักษา
บรรทมเหนือแท่นอลงการ์ กับมณโฑโสภาวิลาวัณย์
ทั้งหมู่อสูรประยูรวงศ์ ฝูงอนงค์โยธาพลขันธ์
ต้องมนต์หนุมานชาญฉกรรจ์ บันดาลโงกงุนซุนไป
ล้มอิงพิงพาดกันวุ่นวาย จะรู้สึกกายก็หาไม่
เงียบสงัดไปทั้งวังใน ไม่ได้สติสมประดี ฯ
๏ บัดนั้น หนุมานผู้ชาญชัยศรี
ครั้นเสร็จสะกดอสุรี ก็กลายอินทรีย์เป็นวานร
ยืนอยู่ยังพื้นชาลา องอาจดั่งพญาไกรสร
กรกุมตรีเพชรฤทธิรอน บทจรขึ้นปราสาทพรายพรรณ ฯ
๏ เห็นอสูรตนหนึ่งนอนหลับ มือจับดินสอไว้มั่น
สมุดกระดานชนวนนั้น วางข้างกุมภัณฑ์นิทรา
จึ่งยืนพินิจพิศดู ก็รู้ว่าเป็นโหรยักษา
เห็นปราสาทที่สองโสภา ก็เปิดทวาราขึ้นไป ฯ
๏ เห็นอสูรตนหนึ่งบนที่ กายาพ่วงพีเติบใหญ่
มีคทาเพชรแพร้วแววไว วางไว้ข้างแท่นพรายพรรณ
อันนางบำเรอรักษา โสภาเพียงอัปสรสวรรค์
นอนมะเมอเพ้อบ่นเคี้ยวฟัน กายนั้นไม่เป็นสมประดี
จึ่งเห็นปราสาทที่สาม เรืองอร่ามด้วยแก้วสลับสี
ก็ขึ้นยังนิเวศน์อสุรี เข้าไปในที่ไสยา ฯ
๏ เห็นอสูรหนุ่มน้อยทรงลักษณ์ ดวงพักตร์เขียวขำดั่งเลขา
นางหนึ่งนอนแนบอุรา พักตราดั่งดวงจันทร
หลับอยู่บนแท่นโกมิน ข้างที่วางศิลป์พระแสงศร
ท่วงทีจะมีฤทธิรอน ดูพลางบทจรลงไป ฯ
๏ จึ่งเห็นปราสาทที่สี่ จำรัสศรีโชติช่วงดั่งแขไข
ก็ขึ้นยังไพชยนต์พิมานชัย เข้าในห้องแก้วแพร้วพรรณ ฯ
๏ เห็นอสูรตนหนึ่งนิทรา ยี่สิบกรสิบหน้าขึงขัน
ก็รู้ว่าท้าวทศกัณฐ์ มีนางหนึ่งนั้นแนบนอน
ทรงโฉมอำไพวิไลลักษณ์ ผ่องพักตร์เพียงเทพอัปสร
สาวสนมดั่งดารากร ห้อมล้อมจันทรเรียงราย
ดูไปไม่ทันพินิจ คิดว่าสีดาโฉมฉาย
กริ้วโกรธพิโรธดั่งเพลิงพราย ใจหมายจะฆ่าราวี
ขบฟันกระทืบบาทา ดูดู๋สีดามารศรี
พระหริวงศ์ทรงโศกโศกี ดั่งหนึ่งชีวีจะบรรลัย
ควรหรือมาร่วมรสรัก กับไอ้ทศพักตร์ก็เป็นได้
ไม่ซื่อตรงต่อองค์ภูวไนย ไว้ไยให้หนักดินดอน
กูจะตัดเศียรเกล้าไปถวาย องค์พระนารายณ์ทรงศร
คิดพลางแกว่งตรีฤทธิรอน วานรโลดโผนโจนมา ฯ
๏ เงือดเงื้อจะพิฆาตฟาดลง ครั้นเข้าใกล้องค์ก็เห็นหน้า
ว่านางมณโฑกัลยา มิใช่สีดาเทวี
ก็เคลื่อนคลายหายที่ความโกรธ ซึ่งพิโรธองค์พระมเหสี
ลงจากปราสาทอสุรี ขุนกระบี่เที่ยวค้นทั้งวังใน ฯ
๏ ทุกห้องตำหนักยักษา จะเห็นประหลาดตาก็หาไม่
สุดคิดจนจิตจนใจ ก็เหาะไปอรัญบรรพต ฯ
๏ ครั้นถึงอาศรมสถาน มัสการแจ้งความพระดาบส
ว่าข้าไปชมเกียรติยศ ท้าวทศพักตร์เจ้าลงกา
แสนสนุกดั่งได้เห็นสวรรค์ ในชั้นแดนดาวดึงสา
แต่ความหนึ่งเขาเล่าลือมา ว่าองค์พญาอสุรี
ไปเที่ยวประพาสพนาลัย ได้นางสีดามารศรี
ทรงโฉมประโลมโลกีย์ ไม่มีหญิงใดเปรียบปาน
ข้านี้จะใคร่เห็นองค์ ชมรูปชมทรงส่งสถาน
อันนางสีดายุพาพาล รักใคร่ขุนมารประการใด
องค์พระมหาสิทธา เคยไปเคยมาหรือหาไม่
ทศกัณฐ์ให้นางอรไท อยู่ที่แห่งใดพระมุนี ฯ
๏ เมื่อนั้น พระนารทมหาฤๅษี
ได้ฟังจึ่งตอบวาที ดูกรกระบี่ชาญฉกรรจ์
ถึงกูอยู่ทวีปเมืองมาร ไม่คบพวกพาลโมหันธ์
แต่แจ้งว่าสีดาวิลาวัณย์ นางนั้นเป็นเมียพระรามา
ทศพักตร์ไปลักมาไว้ ยังในอุทยานยักษา
นางไม่ยินดีปรีดา ตัดพ้อด่าว่าทุกประการ
ตัวเอ็งเป็นแต่วานร สัญจรอยู่ในไพรสาณฑ์
กูคิดสงสัยพ้นประมาณ ถามหานงคราญด้วยอันใด ฯ
๏ บัดนั้น วายุบุตรผู้มีอัชฌาสัย
ได้ฟังสิ้นแหนงแคลงใจ กราบไหว้แล้วแจ้งกิจจา
ตัวข้านี้ชื่อหนุมาน เป็นทหารพระนารายณ์นาถา
บัดนี้พระองค์ทรงศักดา ประชุมโยธาวานร
ทั้งกรุงขีดขินชมพู ตั้งอยู่คันธมาทน์สิงขร
พร้อมแล้วจะยกนิกร ตามมาราญรอนอสุรี
ตรัสใช้ข้าบาทมาฟังข่าว เรื่องราวองค์พระมเหสี
ให้รู้ว่าอยู่ร้ายดี ข้านี้จะมัสการลา ฯ
๏ เมื่อนั้น พระมหาดาบสพรตกล้า
แจ้งว่าทหารพระจักรา มาสืบข่าวสีดาวิลาวัณย์
มีความแสนโสมนัสนัก ทีนี้ทศพักตร์โมหันธ์
ทั้งพวกอสุราอาธรรม์ จะบรรลัยด้วยศรพระจักรี
คิดแล้วจึ่งกล่าวสุนทร ดูกรหนุมานกระบี่ศรี
ท่านจงไปเป็นสวัสดี ราคีสิ่งใดอย่าบีฑา ฯ
๏ บัดนั้น วายุบุตรวุฒิไกรใจกล้า
ก้มเกล้ารับพรพระสิทธา ชุลีลาแล้วรีบเหาะไป ฯ
๏ ลอยอยู่ตรงสวนอสุรี เห็นพลโยธีน้อยใหญ่
กรกุมหอกดาบปืนไฟ ล้อมวงนอกในแจจัน
ผู้คนไปมาก็ตรวจนับ เข้าออกกำชับกวดขัน
ชั้นในนั้นนางกำนัล นับพันอยู่เฝ้ากัลยา
แม้นกูจะลงไปบัดนี้ น่าที่อสูรยักษา
ซึ่งอยู่กระเวนตรวจตรา เห็นว่าจะออกชิงชัย
ไหนจะพบองค์อัคเรศ จะเกิดเหตุก่อการศึกใหญ่
คิดแล้วก็เหาะทะยานไป ลงให้พ้นสวนมาลี ฯ
๏ ยืนแอบต้นไทรไพศาล สอดดูหมู่มารยักษี
ก็ประนมอ่านเวทอันฤทธี ขุนกระบี่นิมิตกายา ฯ
๏ รูปนั้นก็กลายเป็นลิงน้อย กระจ้อยร่อยเท่าวานรป่า
วิ่งหมุนผลุนข้ามมรรคา โจนขึ้นพฤกษาไต่ไป ฯ
๏ แลเห็นพลับพลาอันโอภาส ใต้ร่มรุกขชาติโศกใหญ่
ใบชิดมิดแสงอโณทัย มิ่งไม้สะอ้านสะอาดตา
ผลิดอกออกผลสุกห่าม งอกงามเรียบเรียงซ้ายขวา
แลไปในสุวรรณพลับพลา เห็นนางหนึ่งโสภาวิลาวัณย์
อรชรอ่อนองค์ทรงลักษณ์ ผิวพักตร์เศร้าสร้อยโศกศัลย์
ก็รู้ว่าสีดาดวงจันทร์ แม่นมั่นเหมือนคำพระอาจารย์
มีความชื่นชมด้วยสมคิด ครั้นพิศดูนางก็สงสาร
อย่าเลยจะซ่อนหมู่มาร ต่อเวลากาลราตรี
จึ่งจะคอยลอบลงไป เฝ้าองค์อรไทมเหสี
คิดแล้วยอกรอัญชุลี กระบี่ร่ายเวทกำบังตา ฯ
๏ เมื่อนั้น ฝ่ายทศพักตร์ยักษา
ตั้งแต่ได้องค์นางสีดา มาไว้ในสวนอุทยาน
ความรักรุมรึงตรึงจิต คิดใคร่ร่วมรสสงสาร
ราคร้อนดั่งหนึ่งเพลิงกาล พญามารรัญจวนป่วนใจ
อันนางมณโฑเยาวลักษณ์ เคยภิรมย์ชมพักตร์พิสมัย
ทั้งฝูงสุรางค์นางใน มิได้อาลัยนำพา ฯ
๏ ครั้นคํ่ายํ่าสีรวีวรรณ แสงจันทร์แจ่มแจ้งพระเวหา
ยุรยาตรนาดกรลีลา ออกหน้าสิงหาสน์บัญชร ฯ
๏ แลเห็นดวงจันทร์อันทรงกลด หมดเมฆผ่องแผ้วประภัสสร
คิดโฉมสีดาบังอร ยิ่งอาวรณ์รุมรึงฤๅทัย
แสนถวิลดิ้นโดยโหยหวน รัญจวนครวญคิดพิสมัย
เพียงจะพินาศขาดใจ ที่ในรสราคฤๅดี
อย่าเลยจะไปรับนงลักษณ์ มาเป็นอัคเรศมเหสี
เฉลิมฝูงอนงค์นารี ร่วมที่เศวตฉัตรรัตนา ฯ
๏ คิดแล้วจึ่งเรียกเถ้าแก่ ชาวแม่ท้าวนางซ้ายขวา
จงออกไปสั่งเสนา ว่ากูจะไปอุทยาน ฯ
๏ บัดนั้น ท้าวนางผู้ปรีชาหาญ
รับสั่งสมเด็จพญามาร ก้มเกล้ากราบกรานแล้วออกไป ฯ
๏ ครั้นถึงจึ่งกล่าววาจา สั่งมหาเสนาผู้ใหญ่
บัดนี้พระองค์ทรงภพไตร ให้เตรียมพหลโยธี
จะเสด็จโดยการพยุหบาตร ออกไปประพาสสวนศรี
แต่ในเวลาราตรี ให้ทันตามมีพระบัญชา ฯ
๏ บัดนั้น จึ่งเปาวนาสูรยักษา
ได้แจ้งแห่งนางอสุรา ก็ออกมาจัดพลกุมภัณฑ์ ฯ
๏ ต้นเชือกโยธาห้าโกฏิ โคมแก้วเรืองโรจน์ฉายฉัน
ถือหอกกลอกกลับยืนยัน ใส่เกราะกุดั่นอลงกรณ์
ถัดมาสี่โกฏิอสุรี คบทองรูจีประภัสสร
สอดใส่เกราะแก้วบวร มือกุมโตมรกรีดกราย
ถัดมาสามโกฏิพลมาร คบเงินชัชวาลเฉิดฉาย
สอดใส่เกราะนิลพรรณราย ล้วนถือทองปรายทุกตน
กระบวนหลังโยธีสี่โกฏิ ถือคบช่วงโชติสับสน
ขุนรถเทียมรถอลวน เกลื่อนกล่นคอยเสด็จอสุรี ฯ
๏ เมื่อนั้น ทศเศียรสุริย์วงศ์ยักษี
เสด็จย่างเยื้องจรลี ไปเข้าที่สรงสาคร ฯ
๏ ให้ไขท่อแก้วโกมิน หอมหวานด้วยกลิ่นเกสร
ทรงสุคนธารสขจายจร สนับเพลาเชิงงอนอลงการ
แล้วทรงภูษาพื้นม่วง ฉลุดวงเกี้ยวกรองทองประสาน
ชายไหวประดับพลอยประพาฬ ชายแครงชัชวาลด้วยแก้วลาย
ฉลององค์ทรงประพาสพระกรน้อย สอดสร้อยสังวาลสามสาย
ตาบทิศทับทรวงทับทิมพราย ทองกรมังกรกลายพาหุรัด
ธำมรงค์เรือนเก็จเพชรเหลือง อร่ามเรืองทุกนิ้วพระหัตถ์
ทรงมงกุฎแก้วดอกไม้ทัด กุณฑลจำรัสกรรเจียกจร
ห้อยพวงสุวรรณบุปผา พระหัตถ์ขวานั้นจับพระแสงศร
งามดังพรหเมศฤทธิรอน บทจรมาขึ้นรถทรง ฯ
๏ รถเอยราชรถแก้ว เลื่อมพรายลายแพรวทรงระหง
แอกงอนอ่อนงามยรรยง ดุมวงดูวามอร่ามตา
ขุนรถขับรีบราชสีห์ คลี่พวกเคลื่อนพลซ้ายขวา
ชุมสายฉายแสงดาษดา หน้าหลังแน่นล้อมอลวน
แสงเทียนส่องทางกระจ่างจับ กงแววแก้ววับโพยมหน
เสียงฆ้องซ้องขานอึงอล กาหลเกณฑ์แห่แตรงอน
ธงริ้วทิวรายจนปลายเชือก โคมเถือกคบทองส่องสลอน
คู่ทหารเคียงแห่ประนมกร เร่งจรรีบจัตุรงค์มา ฯ
๏ ครั้นถึงประทับกับเกยแก้ว แล้วลงจากราชรัถา
ทอดกรกรีดกรายเสด็จมา ยังที่พลับพลานางเทวี ฯ
๏ ลดองค์ลงเหนือบัลลังก์มาศ ต่างอาสน์ใกล้องค์มารศรี
ยิ้มพลางทางกล่าววาที เจ้าพี่ผู้ดวงชีวัน
ความแสนพิศวาสนางนงลักษณ์ เพียงจักสิ้นชีพอาสัญ
อันพระรามผู้ผัวของเจ้านั้น ยากจนด้นดั้นอยู่ในไพร
สองคนพี่น้องดั่งจัณฑาล สมบัติพัสถานก็หาไม่
ไม่ควรคู่องค์อรไท จะสนิทพิสมัยภิรมยา
วันนั้นไปตามกวางทอง เสียงร้องอื้ออึงคะนึงป่า
ที่ไหนจะรอดชีวา กวางร้ายมันจะฆ่าให้บรรลัย
จงระงับดับความอาวรณ์ จะโศกาเร่าร้อนหาควรไม่
ขอเชิญเจ้าเยาวยอดดวงใจ เข้าในนิเวศน์วังจันทน์
ประกอบด้วยไอศูรย์สมบัติ ดั่งมหาสุทัศน์เมืองสวรรค์
พร้อมหมู่สนมกำนัล แปดหมื่นสี่พันนงคราญ
จะเลี้ยงเจ้าเป็นมเหสี ร่วมที่เศวตฉัตรฉายฉาน
ใหญ่กว่าอนงค์บริวาร เยาวมาลย์จงได้เมตตา ฯ
๏ เมื่อนั้น โฉมนางสีดาเสน่หา
ฟังทศเศียรอสุรา กัลยากลุ้มกลัดขัดใจ
ดั่งศรแสลงมาแทงกรรณ จะกลั้นความแค้นก็ไม่ได้
ปักไม้ลงแล้วก็ด่าไป ไอ้ไม้จังไรอัปรีย์
ไฉนมึงจึ่งมาดูหมิ่น พระทรงศิลป์ปิ่นภพเรืองศรี
คือพระองค์ทรงอาสน์วาสุกรี ภูมีอวตารมาผลาญยักษ์
ให้สิ้นโคตรวงศ์ไอ้พาลา ซึ่งเบียดเบียนโลกาอาณาจักร
อันตัวของมึงนี้ทรลักษณ์ สิบเศียรสิบพักตร์จะปลิวไป
วันเมื่อไปลักกูมานี้ หากว่ารีบหนีมาได้
แม้นช้าจะม้วยบรรลัย ด้วยแสงศรชัยพระจักรา ฯ
๏ เมื่อนั้น ทศเศียรสุริย์วงศ์ยักษา
ได้ฟังถ้อยคำนางสีดา เปรียบปรายด่าว่าไม่อาลัย
ยิ่งแสนพิศวาสในนํ้าเสียง เพราะเพรียงไม่มีที่เปรียบได้
ยิ่งฟังยิ่งเพลินจำเริญใจ ที่ในรูปรสวาที
กราบลงแล้วกล่าวสุนทร เจ้างามงอนจำเริญสวาทพี่
ทั่วทั้งสามภพธาตรี ไม่มีใครเปรียบนงลักษณ์
ถึงมาตรเจ้าจะด่าว่า พี่ยาไม่ถือคำนัก
แต่ปรานีในทางรสรัก อย่าหักเสน่หาอาลัย
เจ้าดั่งดวงมณฑาทิพย์ สิบหกช่องฟ้าไม่หาได้
รักนางพ่างเพียงดวงใจ จะถนอมมิให้ราคี
แม่อย่าสลัดตัดสวาท นุชนาฏช่วยชูชีวิตพี่
เมตตาบ้างเถิดนางเทวี ให้เป็นศรีสวัสดิ์สถาวร ฯ
๏ เมื่อนั้น นวลนางสีดาดวงสมร
เจ็บชํ้าคำท้าวยี่สิบกร บังอรผินพักตร์ไม่แลมา
แล้วถ่มเขฬะลงไป ว่าเหวยไอ้ไม้มารษา
ตัวมึงอย่าพักเจรจา ไหว้วอนแต่งว่าพาที
กูคือมารดาสุรารักษ์ ไตรจักรประณตบทศรี
มิใช่หญิงร้ายอัปรีย์ จะยินดีด้วยไอ้สาธารณ์
มาตรแม้นถึงตายจะไว้ยศ ให้ปรากฏไปทั่วทิศาล
มึงอย่าดูหมิ่นพระอวตาร ไม่นานจะม้วยชีวี ฯ
๏ บัดนั้น หนุมานผู้ชาญชัยศรี
แฝงไม้ลอบดูอสุรี มีความกริ้วโกรธโกรธา
ตาแดงดั่งแสงไฟกัลป์ มือคันจะใคร่เข่นฆ่า
หากเกรงจะเกินบัญชา องค์พระจักราสี่กร
แต่ฟังถ้อยคำอสุรี กับพระลักษมีดวงสมร
ก็แจ้งว่าองค์บังอร ไม่อาวรณ์รักใคร่กุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
เห็นนางสีดาวิลาวัณย์ ผินผันด่าว่าไม่ไยดี
สุดรู้สุดคิดปัญญา สุดวอนสุดว่ามารศรี
จนใจแล้วกล่าววาที เจ้าพี่ค่อยอยู่สถาวร
ขอลาโฉมเฉลาเยาวเรศ คืนเข้านิเวศน์วังก่อน
ว่าพลางพิศพักตร์บังอร ทอดถอนฤทัยแล้วเดินมา ฯ
๏ เห็นนางอสุรีที่อยู่เฝ้า กระทืบเท้าแผดเสียงดั่งฟ้าผ่า
เหวยเหวยพวกอีอสุรา กูให้รักษานางเทวี
เป็นไฉนมึงไม่ว่าวอน ให้โอนอ่อนในความเกษมศรี
ทีหลังถ้าเป็นดั่งนี้ กูจะผลาญชีวีให้วายปราณ
ว่าพลางเสด็จขึ้นรถทรง พร้อมด้วยจัตุรงค์ทวยหาญ
ออกจากสวนแก้วอุทยาน คืนเข้าราชฐานกุมภัณฑ์ ฯ
๏ บัดนั้น ฝ่ายนางอสุรีสาวสรรค์
ขัดแค้นสีดาวิลาวัณย์ ก็ชวนกันเข้าไปในพลับพลา ฯ
๏ นั่งลงตรงพักตร์บังอร ควักค้อนแล้วรํ่ารำพันว่า
เป็นไฉนฉะนี้นางสีดา พญายักษ์รักเจ้าดั่งดวงใจ
ควรหรือช่างไม่ผ่อนผัน รำพันด่าเล่นก็เป็นได้
จะให้เรานี้พลอยบรรลัย ดีแล้วหรือไรนางเทวี
ทีหลังแม้นไม่ปลงจิต แสนสนิทด้วยท้าวยักษี
จะฉีกเนื้อเถือหนังทั้งอินทรีย์ ให้สาที่น้ำใจกัลยา ฯ
๏ เมื่อนั้น สีดาเยาวยอดเสน่หา
คิดแค้นทศกัณฐ์อสุรา ทั้งเจ็บวาจากำนัล
สุดทนสุดทุกข์สุดคิด ช้ำจิตสุดที่จะอดกลั้น
สะท้อนถอนใจจาบัลย์ รำพันถึงองค์พระจักรี
ไฉนพระไม่ติดตามมา ล้างเหล่าพาลายักษี
ให้มันหยาบช้าพาที ว่ากล่าวเมียนี้ทุกสิ่งไป
สุดคิดที่จะครองชีวาตม์ ไว้ท่าเบื้องบาทพระองค์ได้
อยู่ช้ายิ่งช้ำระกำใจ จะบรรลัยไปคอยยังเมืองฟ้า
คิดพลางทางทำเป็นเข้าที่ ครั้นเห็นนางอสุรีซ้ายขวา
หลับไหลไม่ฟื้นกายา ก็ลงจากพลับพลาเสด็จจร ฯ
๏ ครั้นมาถึงต้นโศกใหญ่ ใกล้สระปทุมเกสร
พ้นฝูงอสุรีนิกร บังอรทรุดองค์ลงโศกี ฯ
๏ โอ้ว่าสมเด็จพระพี่เจ้า พระคุณปกเกล้าเกศี
เมียจะสุดสิ้นชีวี ภูมีไม่ได้เห็นใจ
เสียทีครองตัวไว้ท่า จะได้บังคมลาก็หาไม่
ตั้งแต่วันนี้จะลับไป มิได้ฉลองบทมาลย์
รำพลางยอกรขึ้นเหนือเกศ ไหว้ฝูงเทเวศร์ทุกสถาน
กราบลงกับพื้นสุธาธาร นงคราญร่ำว่าด้วยอาวรณ์
ขอฝากสมเด็จพระหริวงศ์ กับองค์พระลักษมณ์ทรงศร
อย่ามีทุกข์โศกโรคร้อน แม้นพระสี่กรตามมา
ช่วยทูลว่าข้านี้เจ็บชํ้า ด้วยคำพวกพาลยักษา
บัดนี้ถวายบังคมลา ไปยังฟากฟ้าดุษฎี ฯ
๏ ครั้นเสร็จฝากฝูงเทเวศร์ เยาวเรศผู้มิ่งมารศรี
น้าวกิ่งโศกห้อยอินทรีย์ เทวีก็หน่วงขึ้นไป ฯ
๏ เอาภูษาผูกศอให้มั่น แล้วพันกับกิ่งโศกใหญ่
หลับเนตรดำรงปลงใจ อรไทก็โจนลงมา ฯ
๏ บัดนั้น วายุบุตรวุฒิไกรใจกล้า
ครั้นเห็นองค์อัครกัลยา ผูกศอโจนมาก็ตกใจ
ตัวสั่นเพียงสิ้นชีวิต ร้อนจิตดั่งหนึ่งเพลิงไหม้
โลดโผนโจนตรงลงไป ด้วยกำลังว่องไวทันที ฯ
๏ ครั้นถึงจึ่งแก้ภูษาทรง ที่ผูกศอองค์พระลักษมี
หย่อนลงยังพื้นปัถพี ขุนกระบี่ก็โจนลงมา ฯ
๏ เห็นนางไม่สิ้นชีวาลัย มีใจแสนโสมนัสสา
วิ่งเข้ากราบลงกับบาทา หมอบอยู่ตรงหน้าบังอร ฯ
๏ เมื่อนั้น นวลนางสีดาดวงสมร
เห็นกระบี่มาถวายชุลีกร บังอรกริ้วโกรธดั่งเพลิงกาล
จึงมีเสาวนีย์ตรัสไป เหวยไอ้ลิงไพรเดียรัจฉาน
เหตุใดมึงทำสาธารณ์ กูผู้ทรมานเวทนา
ทศพักตร์มันลักเราหนี จากพระจักรีนาถา
เจ็บชํ้าระกำอุรา กินแต่นํ้าตาไม่วายวัน
สุดทนจึ่งผูกคอตาย ไอ้ลิงแสนร้ายโมหันธ์
เป็นไฉนจึงมากางกั้น มิให้ม้วยชีวันด้วยอันใด ฯ
๏ บัดนั้น ลูกพระพายผู้มีอัชฌาสัย
บังคมก้มเกล้าแล้วทูลไป พระองค์จงได้เมตตา
ตัวข้านี้ชื่อหนุมาน เป็นทหารพระนารายณ์นาถา
บัดนี้ผ่านเกล้าเสด็จมา ประชุมโยธาวานร
อยู่ยังเชิงเขาคันธมาทน์ กับพระนุชนาถทรงศร
เสร็จแล้วจะยกพลากร ตามมาราญรอนอสุรี
ตรัสใช้ข้าบาทมาทูลสาร แจ้งการให้ทราบบทศรี
อันองค์พระลักษมณ์พระจักรี แสนโศกโศกีทุกเวลา ฯ
๏ เมื่อนั้น นวลนางสีดาเสน่หา
แจ้งความออกนามพระจักรา ดั่งอมฤตฟ้ายาใจ
ให้คิดเสน่หาอาวรณ์ บังอรไม่กลั้นโศกได้
ชลเนตรคลอเนตรด้วยอาลัย ถอนใจแล้วมีเสาวนีย์
ตัวท่านว่าเป็นทหาร พระนารายณ์อวตารเรืองศรี
เป็นไฉนจึ่งตัวเรานี้ มิได้รู้จักวานร ฯ
๏ บัดนั้น คำแหงหนุมานชาญสมร
ได้ฟังอัครราชบังอร ประนมกรแล้วทูลสนองไป
เมื่อพระองค์อยู่ด้วยพระทรงสังข์ ข้ายังหามาเป็นข้าไม่
ทูลพลางถวายแหวนกับสไบ ของนี้ภูวไนยให้มา
สั่งว่าธำมรงค์พระเทวี อสุรีถอดขว้างปักษา
สดายุเมื่อใกล้มรณา ถวายพระจักราฤทธิรอน
อันพระภูษาสไบทรง ขององค์อัคเรศสายสมร
ซึ่งฝากไว้กับวานร ภูธรให้เป็นสำคัญมา ฯ
๏ เมื่อนั้น โฉมนางสีดาเสน่หา
เห็นพระธำมรงค์อลงการ์ กับผ้าสไบของเทวี
ดั่งได้พบองค์พระทรงฤทธิ์ แล้วคิดสงสัยกระบี่ศรี
จึ่งมีมธุรสวาที ของนี้สิตกอยู่กลางไพร
ตัวท่านเป็นพวกกุมภัณฑ์ เที่ยวไปอารัญเก็บได้
ไอ้ทศเศียรจังไร แกล้งใช้ให้เอ็งนำมา
ทำกลลวงกูมิให้ตาย ด้วยแยบคายถ้อยคำมารษา
ตัวเราไม่เชื่อวาจา พวกไอ้พาลาสาธารณ์ ฯ
๏ บัดนั้น วายุบุตรผู้ปรีชาหาญ
ฟังพระเสาวนีย์นงคราญ กราบกับบทมาลย์แล้วทูลไป
พระมารดาโลกอย่ากินแหนง จะแต่งมาล่อลวงนั้นหาไม่
พระองค์สั่งข้าเป็นความนัย ให้สิ้นสงสัยของเทวี
ว่าเมื่อสมเด็จพระบิตุรงค์ ตั้งมงคลการภิเษกศรี
ยกมหาธนูโมลี ที่ในบูรีมิถิลา
พระแม่เจ้าแอบอยู่ยังบัญชร พอพระสี่กรนาถา
เสด็จดำเนินเข้ามา นัยนาต่อเนตรเล็งกัน
ต่างองค์ต่างคิดปฏิพัทธ์ กำหนัดในรสเกษมสันต์
ความลับเป็นที่สำคัญ รู้กันแต่กับพระเทวี ฯ
๏ เมื่อนั้น นวลนางสีดามารศรี
ได้ฟังหนุมานพาที สิ้นที่กินแหนงแคลงใจ
จึ่งรับภูษาธำมรงค์ ทูนเศียรแล้วทรงกันแสงไห้
ชลเนตรนองเนตรรํ่าไร ถอนใจสะอื้นอาวรณ์ ฯ
๏ โอ้ว่าพระองค์ทรงฤทธิ์ เมียคิดว่าจะลาตายก่อน
ยังอาลัยในข้าบังอร อุตส่าห์บทจรตามมา
ไม่คิดแก่ยากลำบากองค์ บุกชัฏลัดดงพงป่า
แสนทุกข์แสนเทวษเพทนา กับพระอนุชาวิลาวัณย์
ทั้งนี้เป็นเหตุเพราะรักเมีย จึ่งเสียรู้อสุรโมหันธ์
หาไม่ที่ไหนทศกัณฐ์ มันจักได้ลักน้องมา
ให้พระองค์โศกาอาวรณ์ ทุกข์ร้อนเศร้าโทมนัสสา
รํ่าพลางนางค่อนอุรา ดั่งว่าจะสิ้นสมประดี ฯ
๏ บัดนั้น หนุมานผู้ชาญชัยศรี
เห็นองค์อัครราชเทวี โศกีครวญครํ่ารำพัน
ทูลว่าปิ่นเกล้าอย่าทุกข์ร้อน อาวรณ์วิโยคโศกศัลย์
อันเหตุซึ่งไอ้ทศกัณฐ์ มันไปลอบลักพระองค์มา
ผลกรรมนำที่จะถึงตาย วอดวายสิ้นโคตรยักษา
สาบสูญสุริย์วงศ์ในลงกา ด้วยศรศักดาพระสี่กร
ซึ่งได้อาดูรพูนเทวษ ขอเชิญอัคเรศดวงสมร
ขึ้นนั่งยังมือวานร จะพาบังอรจรจรัล
ไปถวายสมเด็จพระนารายณ์ ให้หายทุกข์ร้อนโศกศัลย์
มาตรแม้นยักษาตามทัน จะฆ่ามันให้ม้วยชีวี ฯ
๏ เมื่อนั้น โฉมนางสีดามารศรี
ฟังลูกพระพายพาที จึ่งมีเสาวนีย์ตอบไป
ดูกรคำแหงหนุมาน อันคำของท่านหาชอบไม่
ไฉนจึงคิดเบาใจ มิได้ตริตรองด้วยปรีชา
ทศพักตร์มันลักเราหนี ข้อนี้ก็ที่กังขา
มิหนำซ้ำตัวท่านมา พาเราไปจากเมืองมาร
ยิ่งจะเป็นที่ราคิน ทั่วสิ้นในทศทิศาล
ถึงองค์สมเด็จพระอวตาร ผ่านฟ้าจะแหนงแคลงใจ
ซึ่งท่านว่านี้ก็โดยธรรม์ เราจะไปด้วยนั้นไม่ได้
ขุนกระบี่จงเร่งกลับไป ทูลพระภูวไนยให้รีบมา
สังหารผลาญไอ้ทศพักตร์ ให้สิ้นศักดิ์สุริย์วงศ์พงศา
เราจึ่งจะจากลงกา ไปเฝ้าบาทาพระสี่กร ฯ
๏ บัดนั้น คำแหงหนุมานชาญสมร
ได้ฟังอัครราชบังอร วานรดำริตริไป
นางนี้คือองค์พระลักษมี สามภพธาตรีไม่หาได้
พร้อมทั้งปรีชาปัญญาไว รู้ในอดีตปัจจุบัน
ซื่อตรงต่อองค์พระภัสดา สู้เสียชีวาอาสัญ
ควรเป็นมารดาเทวัญ ทั่วสวรรค์ชั้นฟ้าธาตรี
คิดแล้วยอกรเหนือเกศ ทูลอัคเรศมเหสี
อันคำพระองค์พาที ข้านี้ไม่คิดถึงการ
จงระงับดับใจไว้ก่อน อย่าด่วนรอนรานชีพสังขาร
แม้นพระแม่เดียวบรรลัยลาญ พระอวตารพระลักษมณ์อนุชา
จะพากันมอดม้วยเป็นสาม ไหนจะได้สงครามด้วยยักษา
ป่วยการพวกพลโยธา จงครององค์ไว้ท่าภูมี
ตัวข้าขอลาพระเยาวเรศ ไปแจ้งเหตุพระนารายณ์เรืองศรี
ทูลแล้วนบนิ้วอัญชุลี ขุนกระบี่ก็รีบออกไป ฯ
๏ เมื่อนั้น นางสีดาเยาวยอดพิสมัย
ครั้นวายุบุตรวุฒิไกร ไปพอลับคลองนัยนา
ค่อยระงับอาดูรพูนเทวษ อัคเรศเหลือบแลซ้ายขวา
ไม่เห็นผู้ใดไปมา ก็รีบขึ้นพลับพลาทันที ฯ
๏ เอนองค์ลงเหนือบรรจถรณ์ ยอกรประณตบทศรี
คิดคุณสมเด็จพระจักรี เทวีก็เคลิ้มหลับไป ฯ
๏ บัดนั้น วายุบุตรผู้มีอัชฌาสัย
ครั้นออกมาพ้นอรไท ก็ปีนขึ้นต้นไม้ใบบัง ฯ
๏ แล้วจึ่งดำริตริการ กูเป็นทหารพระทรงสังข์
จะอาสาหักศึกด้วยกำลัง ยังไม่เห็นมืออสุรา
วันนี้จะลองฤทธิ์ดู ให้รู้กำลังยักษา
สังหารผลาญเสียให้เปลืองตา สงครามภายหน้าจะเบาใจ
คิดแล้วสำแดงแผลงฤทธิ์ ทศทิศกัมปนาทหวาดไหว
โลดโผนโจนจ้วงทะลวงไป เที่ยวหักต้นไม้เป็นโกลี ฯ
๏ อันหมู่พฤกษาผลาผล หักโค่นด้วยมือกระบี่ศรี
ย่อยยับไม่เป็นสมประดี เสียงมี่ดั่งวายุพัดพาน ฯ
๏ บัดนั้น ยักษานายหมวดทวยหาญ
ที่อยู่เฝ้าสวนอุทยาน เห็นลิงสาธารณ์บังอาจใจ
เที่ยวถอนรอนรานรุกขชาติ ล้มกลาดไม่เอาดีได้
โกรธาตาแดงดั่งแสงไฟ ร้องเรียกบ่าวไพร่เป็นโกลา ฯ
๏ บัดนั้น ฝ่ายหมู่อสุรยักษา
ได้ยินเสียงนายเรียกมา ก็พากันวิ่งมาลนลาน ฯ
๏ แลเห็นลิงเผือกองอาจ ร้ายกาจหยาบช้ากล้าหาญ
หักถอนต้นไม้ในอุทยาน กิ่งก้านแหลกยับไม่สมประดี
บ้างทิ้งบ้างขับบ้างถือบ่วง ทะลวงเข้าคล้องอึงมี่
ลางหมู่ก็วิ่งเข้าไล่ตี อสุรีจะจับวานร ฯ
๏ บัดนั้น คำแหงหนุมานชาญสมร
ครั้นเห็นพวกพลนิกร เข้ามาราญรอนก็ปรีดา
ทำยักคิ้วหลิ่วตาลู่หู ตะคอกขู่ล้อหลอกกลอกหน้า
โลดโผนโจนทะลวงลงมา เข้าไล่เข่นฆ่ากุมภัณฑ์ ฯ
๏ บัดนั้น ฝ่ายพวกโยธาพลขันธ์
เห็นวานรโรมรุกบุกบัน โกรธาตัวสั่นเข้าชิงชัย ฯ
๏ พุ่งซัดอาวุธสับสน เกลื่อนกล่นกันมาไม่นับได้
ยิงแย้งแทงฟันวุ่นไป ล้อมไล่มิให้ออกมา ฯ
๏ บัดนั้น วายุบุตรวุฒิไกรใจกล้า
ผาดแผลงสำแดงฤทธา เข้ากลางอสุราโยธี ฯ
๏ มือตบตีนถีบปากกัด ฟาดฟัดเข่นฆ่ายักษี
บ้างม้วยมุดสุดสิ้นชีวี อสุรีหนุนเนืองไม่เปลืองตา
ผู้เดียวเคี่ยวขับสัประยุทธ์ ฉวยชิงอาวุธทั้งซ้ายขวา
กลอกกลับฟันแทงไปมา อสุราตายกลาดดาษไป ฯ
๏ บัดนั้น หมู่มารโยธาน้อยใหญ่
กวัดแกว่งอาวุธดั่งเปลวไฟ รุกไล่กระชิดติดพัน ฯ
๏ บ้างคล้องบ้างตีมี่ฉาว ลางหมู่วิ่งก้าวสะกัดกั้น
บ้างโลดบ้างโผนโจนฟัน ยืนยันเข่นฆ่าราวี ฯ
๏ บัดนั้น หนุมานผู้ชาญชัยศรี
รับรองป้องกันประจัญตี เข้าไล่คลุกคลีรอนราญ ฯ
๏ หวดซ้ายป่ายขวาอุตลุด ด้วยฤทธิรุทรกำลังหาญ
อันพวกพลอสุรหมู่มาร วายปราณย่อยยับทับกัน ฯ
๏ บัดนั้น ฝ่ายหมู่อสุราพลขันธ์
เหลือตายไม่กลับเข้าโรมรัน พากันวิ่งหนีตรงมา ฯ
๏ ครั้นถึงนิเวศน์วังสถาน สหัสกุมารยักษา
ก้มเกล้ากราบลงกับบาทา ทูลว่ามีวานรไพร
เผือกผู้สามารถอาจนัก ฮึกฮักมาทำหยาบใหญ่
เข้าสวนหักโค่นต้นไม้ ยับไปไม่เป็นสมประดี
ข้าบาทเข้ากลุ้มรุมจับ มันกลับต่อสู้ยักษี
พลมารตายกลาดปัถพี ไม่มีใครรอต่อกร ฯ
๏ เมื่อนั้น สหัสกุมารชาญสมร
ได้ฟังต่างโกรธดั่งไฟฟอน เหม่ไอ้วานรอหังการ
ที่มันอวดกล้าจะได้เห็น กูจะกินเนื้อเล่นเป็นอาหาร
กระทืบบาทผาดโผนโจนทะยาน เหวยเสนามารชาญฉกรรจ์
เร่งเตรียมพหลพลยุทธ์ เลือกล้วนฤทธิรุทรแข็งขัน
ให้ครบกระบวนทัพพัน กูจะไปโรมรันไอ้ลิงไพร ฯ
๏ บัดนั้น เสนีธิบดีน้อยใหญ่
รับสั่งพระโอรสยศไกร บังคมไหว้วิ่งวุ่นออกมา ฯ
๏ จัดเป็นกระบวนทั้งพันทัพ ซับซ้อนด้วยพลยักษา
พันหมู่ดูดั่งจะเฟือนตา สีกายสีหน้านั้นต่างกัน
เขี้ยวงอนเขี้ยวโง้งจากปาก หน้าแสยะหน้ากากขบขัน
โพกหัวแต่งตัวหลายพรรณ มือนั้นล้วนถืออาวุธ
หอกดาบธนูแหลนหลาว โล่เขนทวนง้าวอุตลุด
บ้างถือคาบศีลาคาบชุด นับสมุทรคอยเสด็จอสุรี ฯ
๏ เมื่อนั้น สหัสกุมารยักษี
ต่างองค์เสด็จจรลี เข้าที่สระสรงวาริน ฯ
๏ พันองค์ชำระสระสนาน สุคนธารเกสรขจรกลิ่น
สนับเพลาล้วนเชิงนาคินทร์ ภูษาทรงข้าวบิณฑ์ต่างกัน
ต่างทรงเกราะแก้วฉลององค์ รัดอกเครือหงส์ลายกุดั่น
ทับทรวงตาบทิศสังวาลวัลย์ ทองกรมังกรพันจำหลักลอย
พาหุรัดรูปวาสุกรีกราย ธำมรงค์เพชรพรายดั่งหิ่งห้อย
มงกุฎแก้วกรรเจียกประดับพลอย ดอกไม้ทิพช่อช้อยอรชร
พันองค์ล้วนทรงศักดา กรขวานั้นกุมธนูศร
ลงจากปราสาทอลงกรณ์ บทจรตามกันมาขึ้นรถ ฯ
๏ รถเอยรถทรง พันรถดุมวงอลงกต
แอกอ่อนงอนงามช้อยชด เทียมคชสีห์ลำพอง
บ้างเทียมราชสีห์เสือสิงห์ พันคู่เผ่นวิ่งผันผยอง
สารถีมือถือตระบอง ตวาดร้องขับรีบดั่งลมพัด
ธงชัยธงริ้วทิวราย ธงฉานธงชายปลายสะบัด
อภิรุมชุมสายรายรัตน์ มยุรฉัตรพัดโบกทานตะวัน
กาหลปี่กลองฆ้องขาน พลมารโห่ฮึกเสียงสนั่น
ผงคลีกลบกลุ้มชอุ่มควัน ขับกันเร่งราชรถมา ฯ
๏ ครั้นถึงจึ่งมีสิงหนาท ประกาศหมู่ทวยหาญซ้ายขวา
ให้ปันด้านรายรอบตรวจตรา ดากันล้อมสวนอุทยาน ฯ
๏ บัดนั้น จึ่งหมู่โยธาทวยหาญ
รับสั่งสหัสกุมาร ต่างวิ่งทะยานวุ่นไป ฯ
๏ ด้านใครใครเข้ารักษา ตรวจตราไม่มีที่ออกได้
ล้วนกุมหอกดาบปืนไฟ หมายใจสังหารราญรอน ฯ
๏ เมื่อนั้น สหัสกุมารชาญสมร
ยืนรถอยู่กลางพลากร แลเห็นวานรก็โกรธา
ขบเขี้ยวเคี้ยวฟันกริ้วกราด กระทืบบาทผาดเสียงดั่งฟ้าผ่า
เหวยไอ้ลิงไพรอหังการ์ ตัวมึงนี้มาแต่แห่งใด
ถิ่นฐานบ้านเมืองพานร เชื้อชาตินามกรเป็นไฉน
จึ่งทำอาจองทะนงใจ เข้ามาในสวนอสุรี
หักโค่นต้นไม้แล้วมิหนำ ซ้ำฆ่าโยธายักษี
ไม่เกรงกูผู้มีฤทธี ชีวีจะม้วยวายปราณ ฯ
๏ บัดนั้น วายุบุตรวุฒิไกรใจหาญ
จึ่งตอบด้วยคำอหังการ ว่าเหวยขุนมารพาลา
นามกรบ้านเมืองกูไม่รู้ อยู่แต่ห้วยเขาลำเนาป่า
ผู้เดียวเที่ยวสัญจรมา ไม่แจ้งว่าสวนผู้ใด
เห็นลูกไม้สุกก็เก็บกิน อสุรินทร์มันชวนกันล้อมไล่
โรมรุกบุกบันชิงชัย สู้กูไม่ได้ก็วายปราณ
ตัวเอ็งยกแสนยากร รถรัตน์อัสดรทวยหาญ
จะทำไมกูนะขุนมาร หรือว่าคิดอ่านมาราวี ฯ
๏ เมื่อนั้น สหัสกุมารยักษี
ได้ฟังวานรพาที อสุรีดำริตริไป
กูเป็นกษัตริย์สุริย์วงศ์ จะรณรงค์กับลิงหาควรไม่
เสียยศอดสูแก่น้ำใจ ไตรโลกจะหมิ่นนินทา
คิดแล้วจึ่งตอบด้วยสีหนาท เหวยเหวยไอ้ชาติลิงป่า
สวนนี้ขององค์พระบิดา ให้กูรักษามาช้านาน
จะจับตัวมึงไปถวาย แม้นกลัววอดวายสังขาร
ลงมาประณตบทมาลย์ กูจะประทานชีวี ฯ
๏ บัดนั้น หนุมานผู้ชาญชัยศรี
ได้ฟังจึ่งตอบวาที อสุรีอย่าพักอหังการ์
ตัวเราผู้เดียวจะต่อสู้ ให้สิ้นหมู่พวกพลยักษา
แม้นชนะกูจึ่งเจรจา อ้างอวดฤทธากุมภัณฑ์ ฯ
๏ เมื่อนั้น ลูกท้าวทศเศียรรังสรรค์
ได้ฟังวานรชาญฉกรรจ์ ทั้งพันกริ้วโกรธดั่งเพลิงกาล
ขบเขี้ยวเคี้ยวกรามกระทืบบาท ร้องประกาศแก่หมู่ทวยหาญ
เร่งเร็วจับลิงสาธารณ์ ผลาญเสียให้สิ้นชีวี ฯ
๏ บัดนั้น ฝ่ายหมู่อสุรยักษี
ได้ฟังบัญชาอสุรี ก็ขับโยธีเข้าไป ฯ
๏ ทุ่งซัดอาวุธดั่งห่าฝน ต่างตนวิ่งลัดสกัดไล่
บ้างยิงธนูหน้าไม้ ปืนไฟนกสับคาบศิลา ฯ
๏ บัดนั้น วายุบุตรวุฒิไกรใจกล้า
หลบหลีกว่องไวไปมา วิ่งฝ่าเข้ากลางโยธี ฯ
๏ กุมภัณฑ์ฟันแทงสับสน ไม่ระคายปลายขนกระบี่ศรี
ผู้เดียวเคี่ยวฆ่าราวี อสุรีตายยับทับกัน ฯ
๏ บัดนั้น ฝ่ายหมู่โยธาพลขันธ์
ยิ่งตายยิ่งหนุนเข้าโรมรัน บุกบันต่อยตีวานร ฯ
๏ บ้างกลุ้มรุมจับกุลาหล ลางตนก็เอาพะเนินค้อน
ลางหมู่ตีด้วยคทาธร เสียงโห่สะท้อนสะเทือนไป ฯ
๏ บัดนั้น คำแหงหนุมานทหารใหญ่
กลอกกลับรับรองว่องไว รุกโรมโจมไล่กุมภัณฑ์ ฯ
๏ ถีบซ้ายป่ายขวาไม่ยั้งหยุด ด้วยกำลังฤทธิรุทรดั่งจักรผัน
อันหมู่พลมารทั้งนั้น สุดสิ้นชีวันวายปราณ ฯ
๏ เมื่อนั้น ลูกท้าวทศเศียรใจหาญ
เห็นกระบี่เคี่ยวฆ่าพลมาร แหลกลาญตายยับทั้งทัพชัย
กระทืบบาทผาดร้องทั้งพัน เสียงสนั่นครั่นครื้นแผ่นดินไหว
ต่างต่างสำแดงฤทธิไกร ขึ้นศรแผลงไปด้วยศักดา ฯ
๏ เปรี้ยงเปรี้ยงดั่งเสียงฟ้าฟาด พันเล่มเต็มกลาดเวหา
พุ่งพวยตรวยตรงลงมา ล้อมรอบกายาวานร ฯ
๏ บัดนั้น คำแหงหนุมานชาญสมร
เห็นศรอสุรามาราญรอน สองกรรวบไว้ด้วยฤทธา
หักโยนไปให้แล้วร้องเย้ย เหวยเหวยดูกรไอ้ยักษา
อันศรของเอ็งซึ่งยิงมา ล้วนมีศักดาเกรียงไกร
เกลื่อนกลาดดาษไปทั้งเวหน จะระคายปลายขนก็หาไม่
วันนี้ตัวมึงจะบรรลัย ยังรู้หรือไม่อสุรี
กูคือพระกาลพาลราช จะมาพิฆาตยักษี
ว่าพลางเผ่นโผนด้วยฤทธี เข้าไล่ราวีกุมภัณฑ์ ฯ
๏ คลุกคลีตีหนักหักรถ แหลกลงทั้งหมดดั่งแกล้งหั่น
สารถีสิงห์สัตว์ที่เทียมนั้น ตายกลาดไม่ทันพริบตา ฯ
๏ เมื่อนั้น สหัสกุมารยักษา
สิ้นรถสิ้นพลอสุรา โกรธาดั่งไฟลามลน
เหลือกตาขบเขี้ยวเคี้ยวฟัน สนั่นครั่นครื้นกุลาหล
กวัดแกว่งอาวุธทั้งพันตน วิ่งเข้าประจญประจัญบาน ฯ
๏ ต่างตีต่างฟันต่างแทง ต่างตนสำแดงกำลังหาญ
ต่างถาต่างโถมโจมทะยาน ขุนมารไม่คิดชีวัน ฯ
๏ บัดนั้น วายุบุตรวุฒิแรงแข็งขัน
แล่นโลดโดดรับกุมภัณฑ์ ด้วยกำลังอันวรารุทร
ชิงได้กระบองยักษี ตลบไล่ตีอุตลุด
ต่างหาญต่อหาญทะยานยุทธ์ ถ้อยทีสัประยุทธ์กันไปมา ฯ
๏ ขุนกระบี่ตีล้มลงเกลื่อนกลาด แล้วชักตรีพิฆาตยักษา
หัวขาดตัวขาดดาษดา อสุราทั้งพันก็บรรลัย ฯ
๏ บัดนั้น ฝ่ายพวกพลมารน้อยใหญ่
เจ็บปวดเหลือตายกระจายไป วิ่งตรงเข้าในพระบูรี ฯ
๏ ครั้นถึงก็เข้าไปหา มโหทรเสนายักษี
เล่าความตามเรื่องที่ราวี ถ้วนถี่เสร็จสิ้นทุกประการ ฯ
๏ บัดนั้น มโหทรผู้ใหญ่ใจหาญ
ได้แจ้งแห่งคำหมู่มาร ก็ลนลานเข้าในพระโรงคัล ฯ
๏ ครั้นถึงน้อมเศียรบังคมทูล นเรนทร์สูรธิราชรังสรรค์
ว่ามีลิงไพรใจฉกรรจ์ มันนั้นเข้ามาในอุทยาน
ทำลายพฤกษาผลาผล ถอนชักหักต้นกิ่งก้าน
ล้อมจับมันกลับรอนราญ ผลาญหมู่กุมภัณฑ์มรณา
ฝ่ายพระโอรสพันองค์ รณรงค์ก็ม้วยสังขาร์
สิ้นทั้งม้ารถคชา ด้วยมือลิงป่าพนาลี ฯ
๏ เมื่อนั้น ทศเศียรสุริย์วงศ์ยักษี
ได้ฟังคั่งแค้นแสนทวี ดั่งหนึ่งอัคคีมาจ่อใจ
ลุกจากแท่นแก้วแพร้วพรรณ กระทืบบาทสนั่นหวั่นไหว
สิบปากแผดร้องก้องไป เหม่ไอ้ลิงไพรอหังการ
มาทำทะนงองอาจ ไม่เจียมตัวว่าชาติเดียรฉาน
หมิ่นกูผู้วงศ์พรหมาน จะวายปราณไม่ทันพริบตา
ว่าแล้วตรัสสั่งนางกำนัล จงเร่งชวนกันลงไปหา
อินทรชิตผู้มีศักดา ลูกรักกูมาบัดนี้ ฯ
๏ บัดนั้น นางพระกำนัลสาวศรี
รับสั่งพญาอสุรี ชุลีกรแล้วพากันรีบไป ฯ
๏ ครั้นถึงปราสาทพระโอรส นั่งลงประณตบังคมไหว้
ทูลว่าพระปิ่นราชัย ให้ข้ามาแจ้งบทมาลย์
บัดนี้ยังมีลิงป่า องอาจหยาบช้ากล้าหาญ
ฆ่าพระอนุชาวายปราณ โองการให้หาไปบัดนี้ ฯ
๏ เมื่อนั้น อินทรชิตสุริย์วงศ์ยักษี
แจ้งข่าวเร่าร้อนดั่งอัคคี อสุรีกริ้วโกรธโกรธา
ลุกจากแท่นแก้วอำไพ พร้อมกำนัลในซ้ายขวา
เสด็จยุรยาตรคลาดคลา เข้ามายังท้องพระโรงคัล ฯ
๏ ครั้นถึงน้อมเศียรอภิวาทน์ พระบิตุรงค์ธิราชรังสรรค์
ท่ามกลางอสุรกุมภัณฑ์ คอยฟังบัญชาภูธร ฯ
๏ เมื่อนั้น องค์ท้าวสิบพักตร์ชาญสมร
ครั้นเห็นอินทรชิตฤทธิรอน กวักกรตรัสเรียกโอรส
แล้วมีพระราชบรรหาร เล่าการทั้งปวงให้ฟังหมด
เจ้าผู้สุริย์วงศ์ทรงยศ จงยกหมู่ทศโยธา
ออกไปสังหารราญรอน วานรให้สิ้นสังขาร์
แม้นจับเป็นได้ก็จับมา จะทำให้สาแก่ใจมัน ฯ
๏ เมื่อนั้น อินทรชิตสุริย์วงศ์รังสรรค์
ยอกรประนมบังคมคัล กุมภัณฑ์สนองพจมาน
พระองค์ผู้ปิ่นประชากร อย่าเดือดร้อนด้วยไอ้เดียรัจฉาน
ตัวมันผู้เดียวอหังการ จะมีฤทธิ์กล้าหาญสักเพียงใด
ข้าบาทจะรับไปจับมัน มาถวายทรงธรรม์จงได้
ทูลแล้วก็ลากลับไป ยังปราสาทชัยอสุรี ฯ
๏ ครั้นถึงจึ่งนั่งเหนืออาสน์ อันโอภาสจำรัสรัศมี
แล้วสั่งมหาเสนี เร่งเตรียมโยธีไพร่นาย
เลือกล้วนกำลังฤทธิรุทร พร้อมสรรพอาวุธทั้งหลาย
จะไปจับวานรตัวร้าย มาถวายสมเด็จพระบิดร ฯ
๏ บัดนั้น จึ่งเสนามารชาญสมร
รับสั่งลูกท้าวยี่สิบกร แล้วรีบบทจรออกมา ฯ
๏ เกณฑ์กระบวนทัพเบญจเสนี ขี่แรดเสือสีห์เป็นกองหน้า
ถือหลาวง้าวหอกปืนยา เริงร่าสามหาวห้าวฮึก
ปีกป้องกองขันล้วนตัวหาญ ทะยานขึ้นขี่สิงห์กระทิงถึก
แกว่งคทาขบฟันครั่นครึก เคยโถมโจมศึกชั้นอินทร์
ยุกกระบัตรเกียกกายกองหลัง ถือทวนดาบดั่งธนูศิลป์
ขี่อูฐขี่ม้านาคินทร์ ขี่นกหัสดินกุญชร
กองหลวงถือสรรพสาตรา ขี่ละมั่งโคลากาสร
พร้อมทั้งรถทรงอลงกรณ์ ซับซ้อนคอยเสด็จอสุรี ฯ
๏ เมื่อนั้น อินทรชิตสิทธิศักดิ์ยักษี
ครั้นเสร็จซึ่งจัดโยธี เสด็จมาเข้าที่สรงชล ฯ
๏ ให้ไขท่อแก้วปทุมทอง เป็นละอองโปรยปรายดั่งสายฝน
หอมกระหลบอบอาบรสคนธ์ ปรุงปนเรณูสุมามาลย์
แล้วทรงสนับเพลาภูษา รจนาแย่งยกกระหนกก้าน
ชายไหวชายแครงอลงการ ฉลององค์ทองประสานดวงลอย
ตาบทิศทับทรวงทับทิมพราย สังวาลสามสายเฟื่องห้อย
ทองกรพาหุรัดประดับพลอย ธำมรงค์เพชรพร้อยเรือนสุบรรณ
ทรงมหามงกุฎนพรัตน์ กรรเจียกดอกไม้ทัดดวงกุดั่น
จับศรนาคบาศดั่งไฟกัลป์ จรจรัลมาขึ้นรถทรง ฯ
๏ รถเอยรถศึก แอกงอนพันลึกงามระหง
กำแก้วสลับประดับกง ธูปธารดุมวงอลงกรณ์
บุษบกบัลลังก์ลอยฟ้า เทียมด้วยพญาไกรสร
สารถีมือถือโตมร ธงปักปลายงอนโบกบน
มยุรฉัตรอภิรุมชุมสาย ธงริ้วทิวรายสับสน
โยธียัดเยียดอึงอล กาหลฆ้องกลองโครมครึก
สำเนียงเสียงพลโห่ร้อง เริงร่าลำพองคะนองศึก
มืดคลุ้มชอุ่มควันพันลึก ขับกันคึกคึกรีบมา ฯ
๏ ครั้นถึงที่สวนอุทยาน เห็นสหัสกุมารยักษา
ตายอยู่กับพื้นพสุธา มีความอาลัยสุดคิด
แล้วเหลือบแลเห็นวานร โกรธาดั่งศรเสียบจิต
ให้หยุดรถแก้วชวลิต จึ่งประกาศิตถามไป
เหวยไอ้ลิงป่ากาลี นามกรมึงนี้เป็นไฉน
จึ่งทำอาจองทะนงใจ มาลุยไล่ล้างเหล่าอสุรา
ไม่เกรงกูผู้วงศ์พรหเมศ ลือเดชทั่วทศทิศา
ทรงเทพอาวุธอันศักดา จะผลาญชีวาพานร ฯ
๏ เมื่อนั้น คำแหงหนุมานชาญสมร
ได้ฟังลูกท้าวยี่สิบกร อ้างอวดฤทธิรอนพาที
ตบมือสำรวลสรวลเย้ย เหวยเหวยดูกรยักษี
เหตุใดมาว่าเรานี้ ดูหมิ่นอสุรีนั้นผิดไป
ตัวกูผู้เดียวไม่มีเพื่อน พวกเอ็งกล่นเกลื่อนไม่นับได้
เป็นหมู่หมู่กรูกันเข้าชิงชัย จนใจจึ่งต้องโรมรัน
เมื่อกระนี้จะว่าใครผิด จงคิดดูเถิดอย่าหุนหัน
ซึ่งถามนามกรเรานั้น กุมภัณฑ์ประสงค์สิ่งใด
แม้นว่าตัวเอ็งบอกก่อน ภายหลังวานรจะบอกให้
อย่าพักอ้างอวดฤทธิไกร กูไม่เกรงกลัวศักดา ฯ
๏ เมื่อนั้น ลูกท้าวทศเศียรยักษา
ได้ฟังจึ่งร้องตอบมา เหวยวานรป่าสาธารณ์
กูชื่ออินทรชิตสิทธิศักดิ์ ทั่วทั้งไตรจักรก็ลือหาญ
เป็นราชโอรสพญามาร แต่ท้าวมัฆวานก็เกรงฤทธิ์
สาอะไรกับไอ้ลิงไพร ที่ไหนจะทนศรสิทธิ์
บัดนี้จะสิ้นชีวิต ด้วยฤทธิ์ของกูผู้ศักดา ฯ
๏ เมื่อนั้น วายุบุตรวุฒิไกรใจกล้า
ได้ฟังจึ่งร้องตอบมา เอ็งหรือชื่อว่าอินทรชิต
เป็นลูกทศพักตร์ยักษี พาทีอาจองทะนงจิต
อ้างอวดศักดาวราฤทธิ์ ถึงมีศรสิทธิ์มารอนราญ
ตัวกูจะสู้แต่มือเปล่า หักเอาด้วยกำลังหาญ
ฆ่าเสียให้สิ้นสุดปราณ ทั้งพวกพลมารที่ยกมา ฯ
๏ เมื่อนั้น อินทรชิตสิทธิศักดิ์ยักษา
ได้ฟังวานรเจรจา โกรธาดั่งไฟบรรลัยกัลป์
ขบเขี้ยวเคี้ยวกรามกระทืบบาท ร้องตวาดผาดเสียงดั่งฟ้าลั่น
เหม่ไอ้ลิงไพรใจฉกรรจ์ กูจะหั่นให้ยับลงกับกร
ว่าพลางทางสั่งทวยหาญ เหวยโยธามารชาญสมร
เร่งกันล้อมจับวานร ฟันฟอนให้ม้วยชีวี ฯ
๏ บัดนั้น ฝ่ายหมู่อสุรศักดิ์ยักษี
รับสั่งถวายอัญชุลี ขับกันอึงมี่เข้าไป ฯ
๏ บรรดาโยธีที่ขี่สัตว์ แกว่งกวัดอาวุธล้อมไล่
ยิงธนูหน้าไม้ปืนไฟ เสียงสนั่นหวั่นไหวสุธาธาร ฯ
๏ เมื่อนั้น วายุบุตรวุฒิไกรใจหาญ
รับรองป้องกันประจัญบาน โถมทะยานไล่ตีกุมกัณฑ์ ฯ
๏ ยักษาเข้ากลุ้มรุมรอน วานรกลับเลี้ยวกระหลบหัน
ถีบตบขบกัดพัลวัน จับกันอุตลุดเป็นโกลา ฯ
๏ บัดนั้น ฝ่ายหมู่อสุรยักษา
ยิ่งตายยิ่งหนุนเนื่องมา เข้าไล่เข่นฆ่าวานร ฯ
๏ พุ่งซัดอาวุธสับสน ต่างตนก็ยิงธนูศร
บ้างแกว่งเสโลโตมร ราญรอนไม่คิดชีวี ฯ
๏ เมื่อนั้น หนุมานผู้ชาญชัยศรี
ผู้เดียวรบรุกคลุกคลี ถาโถมโจมตีอสุรา ฯ
๏ ชิงได้อาวุธที่หมู่มาร โลดโผนโจนทะยานเข่นฆ่า
หัวขาดตีนขาดดาษดา ยักษาตายยับทับกัน ฯ
๏ เมื่อนั้น อินทรชิตฤทธิแรงแข็งขัน
เห็นกระบี่ตีพลกุมภัณฑ์ สุดสิ้นชีวันวายปราณ
โกรธาชักศรพาดสาย หมายพิฆาตให้สิ้นสังขาร
น้าวหน่วงด้วยกำลังชัยชาญ ขุนมารก็ผาดแผลงไป ฯ
๏ เสียงสนั่นครั่นครื้นโกลาหล เป็นศรเกลื่อนกล่นไม่นับได้
ต้องกายหนุมานชาญชัย ด้วยฤทธิไกรราวี ฯ
๏ เมื่อนั้น ลูกพระพายผู้ชาญชัยศรี
ต้องศรอินทรชิตอสุรี ไม่ระคายอินทรีย์วานร
สองหัตถ์คว้าไขว่กลอกกลับ รวบจับเอาได้ทุกเล่มศร
หักเล่นย่อยยับกับกร แล้วแผลงฤทธิรอนโผนไป ฯ
๏ ถีบต้องอินทรชิตอสุรา ตกจากรัถาไม่ทนได้
ราชสีห์สารถีก็บรรลัย รถชัยหักยับไม่สมประดี ฯ
๏ เมื่อนั้น อินทรชิตสุริย์วงศ์ยักษี
ตกลงกับพื้นปัถพี อสุรีผุดลุกขึ้นยืนยัน
พระหัตถ์กวัดแกว่งศรชัย ว่องไวรวดเร็วดั่งจักรผัน
ถาโถมโรมรุกบุกบัน เข้าไล่โรมรันวานร ฯ
๏ เท้าซ้ายเหยียบเข่ากระบี่ศรี มือขวาอสุรีเงื้อศร
กลอกกลับพัลวันประจัญกร ต่างมีฤทธิรอนไม่ลดกัน ฯ
๏ เมื่อนั้น หนุมานฤทธิแรงแข็งขัน
หลีกหลบรบชิดติดพัน ยืนยันเหยียบเข่าอสุรี ฯ
๏ มือขวาเงื้อง่าจะชิงศร กรซ้ายกุมเศียรยักษี
หันเหียนเปลี่ยนท่าราวี ต่างรับต่างตีกันไปมา ฯ
๏ เมื่อนั้น อินทรชิตสิทธิศักดิ์ยักษา
รบพลางถวิลจินดา ไอ้นี่ลิงป่าพนาวัน
ทรหดอดทนสามารถ องอาจฤทธิแรงแข็งขัน
กระนี้หรืออสูรกุมภัณฑ์ สู้มันมิม้วยชีวี
ตัวกูผู้มีอานุภาพ ถึงเมื่อไปปราบโกสีย์
ก็ไม่ลำบากอินทรีย์ เหมือนต่อฤทธีกระบี่ไพร
คิดแล้วชักศรนาคบาศ อันมีอำนาจแผ่นดินไหว
พาดสายน้าวหน่วงด้วยว่องไว ผาดแผลงไปด้วยกำลังฤทธิ์ ฯ
๏ กลับเป็นภุชงค์ตัวหาญ เลื้อยเลิกพังพานอักนิษฐ์
ตาแดงดั่งแสงพระอาทิตย์ พ่นพิษเข้าไล่ราวี
เกี่ยวกระหวัดรัดรอบกัณฐา กรก่ายบาทากระบี่ศรี
พันพัวทั่วสิ้นทั้งอินทรีย์ ด้วยกำลังนาคีชาญฉกรรจ์ ฯ
๏ เมื่อนั้น วายุบุตรฤทธิแรงแข็งขัน
ต้องนาคบาศกุมภัณฑ์ รัดรึงตรึงมั่นทั้งกายา
จึ่งตะเบ็งสะบัดวัดแว้ง ลองแรงนาคบาศยักษา
คลายเคลื่อนเลื่อนออกด้วยฤทธา วานรรำพึงคะนึงคิด
อันโอรสทศเศียรตนนี้ มันมีศักดาด้วยศรสิทธิ์
นี่หรืออมรินทร์ปิ่นโมลิศ จะมิแพ้ฤทธิ์ไอ้ขุนมาร
ถึงกระนั้นจะสะบัดก็จะขาด นาคบาศหรือจะทนกำลังหาญ
แต่ว่าจะอยู่ดูอาการ ไอ้พวกพาลจะทำประการใด
คิดแล้วแกล้งล้มนอนนิ่ง จะไหวติงกายาก็หาไม่
นิ่วหน้าหลับตาหายใจ ดั่งชีวาลัยจะมรณา ฯ
๏ เมื่อนั้น อินทรชิตสิทธิศักดิ์ยักษา
เห็นวานรต้องศรก็ปรีดา ตบหัตถ์สรวลร่าสำราญ
ชี้หน้าแล้วร้องเยาะเย้ย เหวยเหวยไอ้ชาติเดียรัจฉาน
นอนกลิ้งอยู่ไยกับดินดาน มิฮึกหาญไปเล่าไอ้อัปรีย์
ว่าแล้วจึ่งมีบัญชา ตรัสสั่งโยธายักษี
สิบหมู่ล้วนมีฤทธี เร่งเร็วบัดนี้ให้พร้อมกัน
ผูกมัดไอ้วานรไพร ด้วยพวนเหล็กใหญ่จงมั่น
แต่อย่าให้ม้วยชีวัน จะพามันไปถวายพระบิดา ฯ
๏ บัดนั้น พวกพลทหารยักษา
รับสั่งถวายบังคมลา ลากพวนเหล็กมาวุ่นไป ฯ
๏ บ้างเข้าผูกมัดรัดรึง ขันขึงมิให้ไหวได้
ชวนกันฉุดชักแต่ห่างไว้ ด้วยเกรงฤทธิไกรวานร ฯ
๏ เมื่อนั้น ลูกท้าวทศกัณฐ์ชาญสมร
มีชัยให้เลิกพลากร บทจรคืนเข้าพารา ฯ
๏ บัดนั้น ฝ่ายหมู่ทหารยักษา
ลากลิงอื้ออึงคะนึงมา ตามเสด็จพญาอสุรี ฯ
๏ เมื่อนั้น องค์อินทรชิตยักษี
ครั้นถึงลงกาธานี จรลีขึ้นเฝ้าพระบิดร ฯ
๏ จึ่งน้อมเศียรเกล้าบังคมทูล นเรนทร์สูรธิราชชาญสมร
ลูกยกโยธาพลากร ไปจับวานรชาญฉกรรจ์
มันมีศักดาสามารถ องอาจฤทธิแรงแข็งขัน
เสียพลนิกายหลายพัน บัดนี้จับมันมัดมา ฯ
๏ เมื่อนั้น ทศเศียรสุริย์วงศ์ยักษา
ได้ฟังมีความปรีดา อสุราสวมกอดพระโอรส
มิเสียทีเป็นวงศ์พรหเมศ เรืองเดชเดชาดั่งเพลิงกรด
อันปัจจามิตรที่คิดคด จะม้วยหมดด้วยมือลูกรัก
ซึ่งเจ้ามีชัยแก่พานร จะขจรเกียรติไปทั้งไตรจักร
ควรสืบสุริย์วงศ์พงศ์ยักษ์ เป็นปิ่นปักลงกาธานี
ตรัสแล้วจึ่งมีสีหนาท เหวยนายเพชฌฆาตยักษี
จงเอาไอ้ลิงกาลี ไปล้างชีวีให้วายปราณ ฯ
๏ บัดนั้น กุมภัณฑ์เพชฌฆาตใจหาญ
ก้มเกล้ารับราชโองการ ขุนมารก็รีบออกมา ฯ
๏ เข้ากลุ้มรุมกันลากฉุด อุตลุดล้อมหลังล้อมหน้า
ตีรันผลักรุนเป็นโกลา พาไปยังลงกาธานี ฯ
๏ ครั้นถึงจึ่งช่วยกันผูกมัด รึงรัดกรกายกระบี่ศรี
แทงด้วยแหลนหลาวทวนตรี บ้างตีด้วยตระบองเท่าลำตาล
บ้างเอาค้อนเหล็กรุมรัน บ้างหมู่ก็ฟันด้วยขวาน
บ้างเอาพะเนินค้อนรอนราญ บ้างประหารด้วยง้าววุ่นไป ฯ
๏ บัดนั้น คำแหงหนุมานทหารใหญ่
สะบัดพวนมัดเสียทันใด ชิงได้อาวุธอสุรี
กวัดแกว่งสำแดงกำลังหาญ เสียงสะท้านทั่วพิภพยักษี
โลดโผนโจนรุกคลุกคลี เข้าไล่โจมตีอสุรา ฯ
๏ แทงฟันบั่นรอนฟอนฟาด หัวขาดตีนขาดทั้งซ้ายขวา
หมู่มารตายกลาดดาษดา ด้วยกำลังฤทธาวานร ฯ
๏ บัดนั้น นายเพชฌฆาตชาญสมร
เห็นลิงไพรออกไล่ราญรอน โกรธดั่งไฟฟอนต้องกาย
กระทืบบาทขบเขี้ยวเคี้ยวฟัน ขับหมู่กุมภัณฑ์ทั้งหลาย
ตีต้อนกันมาวุ่นวาย ไพร่นายต่างคนเข้าราวี ฯ
๏ ที่กลัวก็ไม่เข้าโจมจับ ขบฟันแล้วกลับวิ่งหนี
ที่กล้าก็เข้าราวี ผูกมัดกระบี่วุ่นไป ฯ
๏ ครั้นแล้วจึ่งนายราชมัล ว่าแก่กุมภัณฑ์น้อยใหญ่
อันไอ้ลิงป่าจังไร แทงฟันมันไม่วายปราณ
เอ็งจงชวนกันไปยก ครกเหล็กสากเหล็กมาสังหาร
ตำให้เป็นภัสม์ธุลีกาล ไอ้สาธารณ์ก็จะม้วยชีวี ฯ
๏ บัดนั้น พวกพลโยธายักษี
ได้ฟังนายสั่งก็ยินดี วิ่งเป็นสิงคลีระเห็จไป ฯ
๏ ครั้นถึงช่วยกันอุตลุด กลิ้งฉุดซึ่งครกเหล็กใหญ่
ที่เหนื่อยก็หยุดหายใจ บ้างได้สากเหล็กก็แบกมา ฯ
๏ บัดนั้น ฝ่ายนายเพชฌฆาตตัวกล้า
ครั้นเห็นพวกพลอสุรา ได้ครกสากมาก็ยินดี
จึ่งว่าเหวยหมู่กุมภัณฑ์ ชวนกันผูกมัดกระบี่ศรี
ใส่ลงในครกเหล็กนี้ ตำไอ้อัปรีย์ให้แหลกลาญ ฯ
๏ บัดนั้น ฝ่ายหมู่อสุราทวยหาญ
ได้ฟังนายบัญชาการ ต่างตนทะยานเข้าไป ฯ
๏ จับเท้าจับกายจับหัตถ์ ซัดลงในครกเหล็กใหญ่
บ้างฉวยเอาสากด้วยว่องไว ตำไล่กันเป็นโกลา ฯ
๏ บัดนั้น ลูกพระพายผู้ใจแกล้วกล้า
ไม่ระคายปลายเส้นโลมา จึ่งสำแดงฤทธาวรารุทร
สะบัดพวนเหล็กขาดเป็นหลายท่อน สองกรฉวยสากกระชากฉุด
ลุกขึ้นกวัดแกว่งต่างอาวุธ ไล่ตีอุตลุดวุ่นไป ฯ
๏ ขาหักหัวแตกตัวขาด ล้มตายเกลื่อนกลาดไม่นับได้
วิ่งพล่านไปทั้งเวียงชัย นายไพร่ไม่เป็นสมประดี ฯ
๏ ครั้นแล้วทำนั่งกอดเข่า ก้มหน้าซบเซาอยู่กับที่
มิได้ไหวติงอินทรีย์ ดั่งมีที่ขัดในกาย ฯ
๏ บัดนั้น จึ่งนายเพชฌฆาตทั้งหลาย
สุดคิดจะฆ่าให้ลิงตาย ก็บ่ายหน้ามายังพระโรงคัล ฯ
๏ ครั้นถึงประณตบทบงสุ์ องค์ท้าวทศเศียรรังสรรค์
ทูลว่าลิงไพรใจฉกรรจ์ แทงฟันด้วยเครื่องสาตรา
ทรหดอดทนสามารถ พิฆาตไม่ม้วยสังขาร์
มันกลับต่อตีอสุรา ล้มตายดาษดาเกลื่อนไป
ตัวข้าผู้เป็นราชมัล ไม่อาจฆ่าฟันมันได้
สุดฤทธิ์สุดคิดสุดใจ ภูวไนยจงโปรดปรานี ฯ
๏ เมื่อนั้น ทศเศียรสุริย์วงศ์ยักษี
ได้ฟังดั่งเอาอัคคี เข้ามาจุดจี้กายา
สิบปากตวาดผาดร้อง กึกก้องนิเวศน์ยักษา
เหมไอ้ลิงไพรอหังการ์ เหตุใดจึ่งฆ่าไม่วายปราณ
เหวยเหวยนายขุนคชกรรม์ เอาช้างซับมันตัวหาญ
อันชื่อบรรลัยจักรวาล ออกไปให้ผลาญวานร ฯ
๏ บัดนั้น จึ่งขุนคชาชาญสมร
รับสั่งท้าวยี่สิบกร ก็รีบบทจรออกไป ฯ
๏ ให้ผูกพญาคชสาร ซับมันตัวหาญสูงใหญ่
ชนักเครื่องมั่นอำไพ ขอราผูกไร้ครบครัน
ขุนข้างขึ้นขี่ประจำคอ ถือของ้าวง่าขบขัน
ควาญท้ายกรายกรหยัดยัน ขบฟันขับรีบออกมา ฯ
๏ ครั้นถึงก็ไสเข้าให้แทง ด้วยแรงหัสดินตัวกล้า
โจมจ้วงทะลวงลงงา บาทาถีบฉัดวุ่นไป ฯ
๏ บัดนั้น คำแหงหนุมานทหารใหญ่
หลบหลีกเคล่าคล่องว่องไว โผนไต่ตามงาคชาชาญ ฯ
๏ พิฆาตฟาดฟันควาญหมอ หักคอพญาคชสาร
ล้มลงกับพื้นสุธาธาร บรรลัยลาญสุดสิ้นชีวี ฯ
๏ บัดนั้น ฝ่ายนายเพชฌฆาตยักษี
กับทั้งพวกพลอสุรี เห็นกระบี่สำแดงฤทธา
ความกลัวตัวสั่นขวัญบิน อสุรินทร์ขยาดไม่รอหน้า
พากันวิ่งวุ่นเข้ามา เฝ้าองค์พญากุมภัณฑ์ ฯ
๏ ครั้นถึงก้มเกล้าบังคมทูล ท้าวราพนาสูรรังสรรค์ 
ว่าไอ้ลิงป่าพนาวัน ข้าให้คชกรรม์ฉัดแทง
มันไม่สิ้นชีพชีวา มีเดชศักดากล้าแข็ง
กลับเข้าโรมรันประจัญแรง ยุทธ์แย้งสัประยุทธ์ชิงชัย
เข่นฆ่าอสุราหมอควาญ พลมารตายยับไม่นับได้
ทั้งพระคชกรรม์ก็บรรลัย ด้วยฤทธิไกรวานร ฯ
๏ เมื่อนั้น ท้าวทศเศียรชาญสมร
ได้ฟังดั่งพิษไฟฟอน ให้เร่าร้อนฤทัยตะลึงคิด
เป็นเหตุไฉนไอ้ลิงป่า จึ่งฆ่าไม่ตายทำลายจิต
ประกอบด้วยศักดาวราฤทธิ์ เห็นผิดประหลาดหลากใจ
คิดแล้วจึ่งมีบรรหาร สั่งเสนามารน้อยใหญ่
เร่งเร็วจงพากันไป เอาไอ้ลิงไพรเข้ามา ฯ
๏ บัดนั้น จึ่งหมู่เสนียักษา
รับสั่งพญาอสุรา บังคมลาออกท้องพระโรงคัล ฯ
๏ เข้ากลุ้มรุมกันผูกมัด รัดด้วยพวนใหญ่ให้มั่น
บ้างล้อบ้างไล่ตีรัน ลากฉุดพัลวันวุ่นไป ฯ
๏ ครั้นถึงซึ่งหน้าพระลาน เหล่าหมู่ทหารน้อยใหญ่
จึ่งจูงเอาวานรไพร เข้าไปถวายอสุรี ฯ
๏ เมื่อนั้น ทศเศียรสุริย์วงศ์ยักษี
พิศดูลิงร้ายราวี ท่วงทีฮึกหาญชาญฉกรรจ์
บรรดาวานรในแดนดง ไม่อาจองเหมือนไอ้โมหันธ์
ผู้เดียวเคี่ยวฆ่ากุมภัณฑ์ ดูมันดั่งหนึ่งพระกาล
ฝีมือเช่นนี้ไม่หาได้ ควรจะเลี้ยงไว้เป็นทหาร
คิดแล้วจึ่งองค์พญามาร กล่าวคำอ่อนหวานเจรจา
อันตัวเอ็งนี้ทุจริต โทษผิดถึงสิ้นสังขาร์
กูจะให้มล้างชีวา เห็นหน้าเอ็งเข้าก็เอ็นดู
บัดนี้คิดว่าจะเลี้ยงไว้ แม้นน้ำใจของเอ็งยอมอยู่
จะช่วยอุปถัมภ์คํ้าชู กูไม่ให้ม้วยชีวัน ฯ
๏ บัดนั้น หนุมานฤทธิแรงแข็งขัน
ฟังรสพจนารถกุมภัณฑ์ ดั่งได้สวรรค์ชั้นอินทร์
ทีนี้สมจิตที่คิดไว้ กูจะเผาเวียงชัยเสียให้สิ้น
จึ่งจะได้เดือดร้อนทั้งแผ่นดิน สาที่อสุรินทร์มันใจพาล
คิดแล้วจึ่งตอบวาจา ซึ่งไม่ฆ่าให้ม้วยสังขาร
จะเลี้ยงไว้ใต้เบื้องบทมาลย์ ใช้เป็นทหารพระภูวไนย
อันพระองค์เมตตาการุญ คุณนั้นก็หาที่สุดไม่
แต่ซึ่งตัวข้าจะอยู่ไป ที่ไหนจะรอดชีวา
ด้วยยักษีกลุ้มรุมตีรัน แทงฟันเจ็บซํ้าหนักหนา
ฆ่าเสียให้พ้นเวทนา พระผู้ผ่านลงกาจงปรานี ฯ
๏ เมื่อนั้น ท้าวทศพักตร์ยักษี
ได้ฟังวานรพาที จึ่งมีพจนารถตอบไป
กูนี้มีจิตคิดเอ็นดู เอ็งว่าจะอยู่นั้นไม่ได้
จะยอมให้ฆ่าชีวาลัย จนใจสุดที่จะทัดทาน
แต่พวกอสุรีมันตีรัน แทงฟันไม่สิ้นสังขาร
ทำไฉนจะพ้นทรมาน เอ็งจะให้ประหารด้วยสิ่งใด ฯ
๏ บัดนั้น คำแหงหนุมานทหารใหญ่
ได้ฟังอสุรีก็ดีใจ แกล้งกล่าวใส่ไคล้ด้วยมารยา
ซึ่งจะฆ่าข้าด้วยอาวุธ ไหนจะสิ้นสุดสังขาร์
จงให้เอานุ่นสำลีมา กับผ้าชุบนํ้ามันยาง
แล้วจึ่งเอาพันเข้าทั้งตัว ตลอดแต่หัวไปจนหาง
ชั้นนอกนั้นให้เอาฟาง ทำต่างเชือกรัดผูกพัน
แล้วจงเอาไฟจุดเข้า เผาให้สิ้นชีพอาสัญ
เลือดเนื้อก็จะสูญไปด้วยกัน ไม่ทันทนทุกข์เวทนา ฯ
๏ เมื่อนั้น ทศเศียรสุริย์วงศ์ยักษา
ได้ฟังไม่แจ้งมารยา อสุราชื่นชมยินดี
จึ่งมีพระราชโองการ เหวยเหวยทหารยักษี
ไปเอาน้ำมันกับสำลี มาทำตามที่คำมัน ฯ
๏ บัดนั้น ฝ่ายหมู่เพชฌฆาตคนขยัน
รับสั่งแล้วถวายบังคมคัล ก็พากันวิ่งวุ่นออกไป ฯ
๏ ลางหมู่ก็กรูกันขนฟาง บ้างแบกนํ้ามันยางโอ่งใหญ่
กระชุนุ่นกับผ้าเชื้อไฟ ได้แล้วก็รีบกลับมา ฯ
๏ ครั้นถึงจึ่งชุบประสมกัน พัวพันทั้งกายกระบี่ป่า
เอานํ้ามันยางชโลมทา เสร็จตามบัญชาพญามาร ฯ
๏ เมื่อนั้น ท้าวทศกัณฐ์ใจหาญ
จึ่งทรงหอกแก้วสุรกานต์ ชัชวาลดั่งดวงมณี
กลอกกลับกระหยับกวัดแกว่ง เป็นประกายพรายแสงรัศมี
ก็เสด็จย่างเยื้องจรลี จุดเข้าที่กายวานร ฯ
๏ เกิดเป็นเปลวเพลิงเริงโรจน์ ช่วงโชติจำรัสประภัสสร
ร้อนแรงยิ่งแสงทินกร ด้วยฤทธิรอนหอกชัย ฯ
๏ บัดนั้น คำแหงหนุมานทหารใหญ่
ครั้นเพลิงติดขึ้นก็ดีใจ วิ่งโผนเข้าในไพชยนต์ ฯ
๏ เที่ยวจุดปราสาทราชฐาน เพลิงกาลรุ่งโรจน์โพยมหน
โรงช้างโรงม้าเรือนพล อลวนไปทั้งธานี ฯ
๏ เมื่อนั้น ทศเศียรสุริย์วงศ์ยักษี
เห็นเพลิงพลุ่งรุ่งโรจน์รูจี รัศมีร้อนกล้ายิ่งไฟกัลป์
ติดไหม้ปราสาทราชฐาน พญามารตกใจตัวสั่น
เรียกสองมเหสีวิไลวรรณ สุริย์วงศ์พงศ์พันธุ์วุ่นวาย
แล้วอุ้มมณโฑเทวี ทั้งนางอัคคีโฉมฉาย
ลงจากปราสาทแก้วแพรวพราย เจ้าขรัวนายเถ้าแก่ก็ตามมา ฯ
๏ บัดนั้น ท้าวนางกำนัลซ้ายขวา
ต่างตนตกใจเป็นโกลา ดั่งว่าจะสิ้นชีวี
อันนางนักสนมทั้งนั้น วิ่งพะปะกันอึงมี่
ร้องตรีดหวีดหวาดไม่สมประดี ฉวยโน่นวางนี่วุ่นไป
บ้างได้กระจกกับคันฉ่อง เงินทองนั้นหานำพาไม่
ลางนางได้แหนบถอนไร ร้องไห้วิ่งวุ่นทั้งวังจันทน์ ฯ
๏ เมื่อนั้น ทศเศียรสุริย์วงศ์รังสรรค์
พาฝูงวนิดาวิลาวัณย์ ฝูงสนมกำนัลกัลยา
ทั้งหมู่ประยูรสุริย์วงศ์ ขององค์พญายักษา
ขึ้นบุษบกทรงอลงการ์ ตรงไปสัตนาคีรี ฯ
๏ บัดนั้น ฝ่ายหมู่อสุรศักดิ์ยักษี
ตกใจไม่เป็นสมประดี อึงมี่ไปทั้งเวียงชัย
ต่างตนอุ้มลูกจูงหลาน ล้มลุกคลุกคลานแล้วร้องไห้
ฉวยกระบุงมุ้งม่านหูกไน บ้างได้เชิงกรานก็แบกมา
บ้างขี่พ่อตาแม่ยาย ลางคนเมียหายก็เรียกหา
อุตลุดไปทั้งพารา พากันวิ่งวุ่นเป็นโกลี ฯ
๏ บัดนั้น ฝ่ายหนุมานกระบี่ศรี
ครั้นเพลิงพลุ่งรุ่งโรจน์รูจี ไหม้ทั่วธานีขุนมาร
ก็สลัดปัดเชื้อไฟพราย ซึ่งติดกายร้อนแรงแสงฉาน
แต่ปลายหางยังติดเพลิงกาล แสนรำคาญกายาลำบากใจ
จะทำอย่างไรก็ไม่ดับ รำสับรำสนไม่ทนได้
สุดฤทธิ์ที่จะคิดดับไฟ ก็เหาะไปยังฝั่งชลธี ฯ
๏ ครั้นถึงจึ่งโจนลงคงคา ชุ่มแช่กายากระบี่ศรี
อุตลุดผุดดำในวารี นทีเป็นระลอกกระฉอกไป ฯ
๏ สาครขุ่นข้นเป็นควัน เพลิงนั้นจะดับก็หาไม่
จึ่งเหาะขึ้นจากสมุทรไท ตรงไปศาลาพระอาจารย์ ฯ
๏ ครั้นถึงน้อมเกล้าอัญชุลี พระนารทผู้ปรีชาหาญ
เล่าความตามเรื่องซึ่งรอนราญ จนเผาราชฐานลงกา
บัดนี้เชื้อเพลิงเถกิงพราย ยังติดแต่ปลายหางข้า
ดับจนสุดฤทธิ์สุดปัญญา เพลิงยิ่งร้อนกล้าพันทวี
ขอพระมหาอาจารย์เจ้า จงได้โปรดเกล้าเกศี
เมตตาช่วยดับอัคคี ให้ข้านี้พ้นเวทนา ฯ
๏ เมื่อนั้น พระนารทอาจารย์ฌานกล้า
ฟังวายุบุตรเจรจา หัวเราะร่าร่าแล้วตอบไป
เอ็งเป็นทหารพระจักรกฤษณ์ เพลิงนิดเท่านี้ไม่ดับได้
น้ำในบ่อน้อยจะไว้ไย เหตุใดไม่ดับอัคคี ฯ
๏ บัดนั้น หนุมานผู้ชาญชัยศรี
ได้ฟังพระมหามุนี กระบี่คิดได้ด้วยปรีชา
จึ่งเอาหางใส่ในปากอม อัดลมในช่องนาสา
เพลิงนั้นก็ดับดั่งจินดา ด้วยอุบายปัญญาพระนักพรต
เสร็จแล้วน้อมเศียรอภิวาทน์ กราบลงแทบบาทบงกช
ลาพระมุนีผู้มียศ กำหนดเหาะข้ามสมุทรไป ฯ
๏ บ่ายหน้ายังเหมติรัน สำคัญหมายยอดเขาใหญ่
ลอยลิ่วปลิวฟ้ามาไวไว ก็ลงในพ่างพื้นคีรี ฯ
๏ ครั้นถึงจึ่งแจ้งกิจการ ชมพูพานองคตกระบี่ศรี
ตามเรื่องซึ่งพบนางเทวี จนเผาธานีลงกา ฯ
๏ บัดนั้น สองกระบี่ผู้มียศถา
ทั้งหมู่วานรโยธา ได้ฟังวาจาหนุมาน
ต่างตนสรรเสริญด้วยยินดี มิเสียทีเป็นยอดทหาร
ขององค์สมเด็จพระอวตาร ได้ราชการทุกสิ่งไป
แต่นั่งสั่งสนทนากัน จนสุริยันเลี้ยวลับเหลี่ยมไคล
สามนายผู้ปรีชาไว ก็หลับไปทั้งหมู่โยธา ฯ
๏ เมื่อนั้น ฝ่ายท้าวทศพักตร์ยักษา
อยู่ยังยอดเขาสัตนา แลดูลงกาธานี
เห็นเพลิงรุ่งโรจน์ชัชวาล เผาผลาญทั่วเมืองยักษี
ไหม้หมดสิ้นแสงอัคคี อสุรีรำพึงคะนึงคิด
อันลงกามหานคเรศ พรหเมศในชั้นอักนิษฐ์
สร้างให้อัยกาทรงฤทธิ์ งามวิจิตรเลิศลํ้าเมืองอินทร์
จำจะบอกฝูงเทพเทวัญ ทั้งนั้นลงมาให้สิ้น
นิรมิตมหานครินทร์ เหมือนชั้นพรหมินทร์เมืองฟ้า
คิดแล้วจึ่งมีบรรหาร สั่งเสนามารยักษา
จงไปหาหมู่เทวา เชิญให้ลงมาที่นี้ ฯ
๏ บัดนั้น จึ่งเปาวนาสูรยักษี
รับสั่งพระองค์ทรงธรณี ถวายอัญชุลีแล้วเหาะไป ฯ
๏ ครั้นถึงพิภพเมืองสวรรค์ บอกฝูงเทวัญน้อยใหญ่
ว่าพระปิ่นลงการาชัย ภูวไนยใช้ข้าขึ้นมา
เชิญท่านผู้มีศรีสวัสดิ์ ไปยังสัตนาภูผา
พร้อมกันทุกหมู่เทวา อย่าช้าจงรีบไปบัดนี้ ฯ
๏ เมื่อนั้น ฝ่ายฝูงเทวาทุกราศี
ทั้งองค์หัสนัยธิบดี แจ้งว่าอสุรีทศกัณฐ์
บัญชาให้หาลงไป ต่างองค์ตกใจตัวสั่น
ออกจากวิมานแก้วแพร้วพรรณ ก็พากันระเห็จเหาะมา ฯ
๏ ครั้นถึงสัตนาสิงขร ก็เขจรลงจากเวหา
นั่งเป็นอันดับกันมา อยูที่ตรงหน้าพญามาร ฯ
๏ เมื่อนั้น ทศเศียรผู้ปรีชาหาญ
เห็นฝูงเทเวศร์มัฆวาน มาถึงสถานก็ดีใจ
จึ่งมีวาจาอันสุนทร ดูกรเทวาน้อยใหญ่
บัดนี้ลงกากรุงไกร เกิดภัยวิบัติด้วยอัคคี
จะพึ่งท่านผู้มีศักดา จึ่งเชิญลงมาทุกราศี
จงช่วยสร้างราชธานี ให้เป็นที่สวัสดิ์สถาวร ฯ
๏ เมื่อนั้น พระจอมเมรุมาศสิงขร
กับทั้งฝูงเทพนิกร ได้ฟังสุนทรพญามาร
สุดที่จะแข็งขัดได้ จนใจจำรับบรรหาร
ก็พาฝูงเทพบริวาร เหาะทะยานไปยังลงกา ฯ
๏ ครั้นถึงท่ามกลางนคเรศ หัสเนตรเจ้าตรัยตรึงศา
จึ่งมีเทวราชบัญชา ให้นิมิตพาราอสุรี ฯ
๏ เมื่อนั้น ฝูงเทพเทวาทุกราศี
รับสั่งหัสนัยน์ธิบดี แบ่งปันหน้าที่วุ่นไป ฯ
๏ ฝ่ายพระพิรุณเทวา ก็โปรยปรายธาราห่าใหญ่
ไหลหลั่งดับสิ้นเชื้อไฟ ทั่วทั้งเวียงชัยอสุรินทร์
พระพายพาเถ้าถ่านธุลีผง พัดลงในท้องกระแสสินธุ์
พื้นราบไม่มีมลทิน หอมกลิ่นดั่งกลิ่นสุคนธาร
ฝ่ายวิษณุกรรมเทเวศร์ ก็นิมิตนคเรศราชฐาน
ทั้งหอรบเชิงเทินปราการ ซุ้มทวารฉัตรธงอลงกรณ์
กับปราสาทตำหนักรักษา ล้วนมหาเนาวรัตน์ประภัสสร
โรงรถโรงคชอัสดร แล้วด้วยฤทธิรอนเทวัญ ฯ
๏ ครั้นเสร็จซึ่งสร้างนคเรศ องค์ท้าวพันเนตรรังสรรค์
กับหมู่บริวารทั้งนั้น กลับไปสวรรค์วิมานฟ้า ฯ
๏ เมื่อนั้น ฝ่ายทศพักตร์ยักษา
ครั้นว่าฝูงเทพเทวา สร้างสรรค์พาราแล้วกลับไป
ก็พามเหสีสุริย์วงศ์ นางอนงค์กำนัลน้อยใหญ่
ขึ้นบุษบกแก้วแววไว ลอยไปด้วยฤทธิ์อสุรี ฯ
๏ พลมารห้อมล้อมเดียรดาษ มาโดยอากาศวิถี
ขับเวียนรอบราชธานี เที่ยวชมบุรีกุมภัณฑ์ ฯ
๏ พิศเมืองแม้นเมืองพรหมาน ปราการล้วนแก้วประกอบกั้น
หอรบงามเรียงนางจรัล ระยะคั่นเสมอเสมาเมือง
แถวฉัตรงามชั้นประชุมราย ทุกช่องธงชายปักเนื่อง
ซุ้มทวารแก้ววามอร่ามเรือง ถนนรอบเป็นเรืองระเบียบงาม
พิศวังงามนิเวศน์ชัชวาล พื้นพระลานงามประลองท้องสนาม
ที่นั่งเย็นดั่งจะย้อยด้วยพลอยพลาม ปราสาทสามทรงอลงการ์
สี่มุขงามแม้นพิมานมาศ ครุฑผงาดนาคตระหง่านเวหา
ห้ายอดแสงระยับจับตา ใบระกาบันแก้วแกมกาญจน์
ช่อฟ้าช้อยเฟื้อยอัมพร บัญชรงามชั้นฉายฉาน
บราลีล้วนแล้วแก้วประพาฬ โอฬารสามโลกไม่เทียมทัน ฯ
๏ ชมพลางพลางขับบุษบก ผันผกวกเวียนเหียนหัน
ลงมาด้วยฤทธิ์กุมภัณฑ์ ยังเกยสุวรรณรูจี ฯ
๏ จึ่งชวนอัคเรศทั้งสององค์ กับฝูงอนงค์สาวศรี
เสด็จย่างเยื้องจรลี ขึ้นปราสาทมณีอลงกรณ์ ฯ
๏ ลดองค์ลงเหนืออาสน์แก้ว แล้วด้วยเนาวรัตน์ประภัสสร
งามดั่งพรหเมศฤทธิรอน เขจรมาจากเมฆา
จึ่งมีพระราชบรรหาร สั่งเสนามารยักษา
กูจะสมโภชพารา เป็นการมหามงคล
ครบทั้งเจ็ดคืนเจ็ดวัน บอกกันให้ทั่วทุกแห่งหน
เลี้ยงหมู่โยธีรี้พล อย่าให้ขัดสนสิ่งใด ฯ
๏ บัดนั้น จึ่งเปาวนาสูรผู้ใหญ่
รับสั่งพระปิ่นราชัย บังคมไหว้ออกจากพระโรงคัล ฯ
๏ ครั้นถึงจึ่งสั่งพนักงาน ทุกหมู่หมวดมารตัวขยัน
ตามมีบัญชากุมภัณฑ์ บาดหมายบอกกันเป็นโกลี ฯ
๏ บัดนั้น ฝ่ายพวกมหรสพยักษี
ถึงวันกำหนดฤกษ์ดี ก็เล่นอึงมี่ทั้งพารา
อันโขนละครมอญรำ ระบำเทพทองพร้อมหน้า
หกคะเมนไต่ลวดผาลา ชวารำกริชกรีดกราย
มงคลุ่มคุลาตีไม้ แทงวิสัยชั้นเชิงเฉิดฉาย
อีกทั้งกระตั้วแทงควาย ต่างเล่นวุ่นวายเป็นโกลา ฯ
๏ บัดนั้น หญิงชายชาวเมืองถ้วนหน้า
หนุ่มสาวเฒ่าแก่ชรา ทารกทาริกาทั้งนั้น
รู้ว่าสมโภชธานี ต่างตนยินดีเกษมสันต์
แต่งตัวผัดหน้าใส่นํ้ามัน ชวนกันมาดูวุ่นไป ฯ
๏ บ้างเดินบ้างยืนบ้างนั่ง คับคั่งชกตีผลักไส
บ้างสรวลร่าฮาเฮสำราญใจ เพลินไปทั่วทั้งหญิงชาย ฯ
๏ บัดนั้น ฝ่ายนางวิเสททั้งหลาย
ตกแต่งเครื่องเลี้ยงวุ่นวาย ช้างควายปิ้งจี่ทอดมัน
อีกทั้งเมรัยชัยบาน ของหวานของคาวหมูหัน
แต่งเสร็จสำเร็จครบครัน ช่วยกันแบกยกเนื่องมา ฯ
๏ ครั้นถึงก็วางโต๊ะถาด เกลื่อนกลาดเครื่องมัจฉมังสา
ทั้งตุ่มทั้งไหใส่สุรา เต็มไปในหน้าพระลานชัย ฯ
๏ บัดนั้น ฝ่ายหมู่อสุราน้อยใหญ่
บ้างกินเหล้ากินแกล้มวุ่นไป เมามายไม่เป็นสมประดี
บ้างเต้นบ้างรำทำเพลง ตบมือโฉงเฉงอึงมี่
อื้อฉาวไปทั้งธานี อสุรีชื่นชมปรีดา ฯ
๏ เมื่อนั้น ทศเศียรสุริย์วงศ์ยักษา
ครั้นเสร็จเฉลิมพารา ด้วยเดชบุญญาธิการ
เสวยรมย์ชมราชไอศูรย์ สมบูรณ์ดั่งเทวสถาน
ประดับด้วยสนมบริพาร ทรงโฉมสะคราญละกลกัน
ราตรีเข้าที่ไสยาสน์ เหนืออาสน์พรรณรายฉายฉัน
กับมณโฑกัลยาวิลาวัณย์ กุมภัณฑ์เป็นสุขสำราญใจ ฯ
๏ บัดนั้น คำแหงหนุมานทหารใหญ่
ครั้นรุ่งรางสร่างแสงอโณทัย ก็ปราศรัยพญาสกุณี
ท่านค่อยอยู่เถิดจะขอลา ไปเฝ้าพระจักราเรืองศรี
สั่งแล้วก็เลิกโยธี ลงจากคีรีรีบจร ฯ
๏ เมื่อนั้น พระนารายณ์สุริย์วงศ์ทรงศร
แต่ใช้ให้สามวานร ไปเยือนข่าวบังอรในลงกา
อยู่หลังก็ตั้งแต่ครวญคิด ทรงฤทธิ์นับวันคอยท่า
จวนจะครบกำหนดสัญญา ไม่เห็นกลับมาแจ้งการ
ให้หวาดหวั่นฤทัยไม่มีสุข แสนทุกข์เร่าร้อนดั่งเพลิงผลาญ
ยิ่งคิดก็ยิ่งรำคาญ จนสุริย์ฉานลับเหลี่ยมคีรี
อากาศดาษดวงดารากร จันทรจำรัสรัศมี
จึ่งเสด็จย่างเยื้องจรลี เข้าที่สุวรรณพลับพลา ฯ
๏ เอนองค์ลงสู่ไสยาสน์ กรก่ายนลาฏถวิลหา
ถึงองค์อัคเรศสีดา อุราเร่าร้อนดั่งเพลิงกัลป์
โอ้ว่าปานนี้เจ้าดวงเนตร จะแสนเทวษปิ้มชีพอาสัญ
ไม่เคยเห็นหมู่กุมภัณฑ์ ขวัญเมืองของพี่จะตกใจ
จะร้องตรีดหวีดหวาดผู้เดียว เปล่าเปลี่ยวเปลี่ยวจิตโหยไห้
คอยพี่ไม่เห็นตามไป จะแสนโศกาลัยทุกเวลา
ถ้าสามนายไปพบแจ้งสาร เยาวมาลย์จะคลายเทวษหา
อกเอ๋ยเป็นน่าอนิจจา เวทนาครั้งนี้อนาถนัก
เมียเดียวควรหรือให้จากอก ตกไปในมือปรปักษ์
โหยหวนครวญถึงนงลักษณ์ ซบพักตร์กับเขนยแล้วหลับไป ฯ
๏ ครั้นล่วงปัจฉิมราตรี สกุณีเพรียกพร้องเสียงใส
เร่าร้องเร่งสุริโยทัย ภูวไนยตื่นจากไสยา
จึ่งชวนพระลักษมณ์นุชนาถ พร้อมเสนามาตย์ซ้ายขวา
เสด็จจากสุวรรณพลับพลา ไปสรงคงคาวารี ฯ
๏ สองกษัตริย์ชำระสระสนาน ในท้องธารแทบเชิงคีรีศรี
น้ำใสเย็นซาบอินทรีย์ ดั่งนทีในสีทันดร
พื้นทรายพรายแสงเนาวรัตน์ เลื่อมเลื่อมจำรัสประภัสสร
ปทุมมาลย์ชูก้านอรชร ฝักแก่ฝักอ่อนแกมกัน
บ้างพึ่งผุดพ้นชลธาร บ้างเบ่งบานรับแสงสุริย์ฉัน
แมลงภู่วู่ว่อนเวียนวัน เชยซาบสุคันธมาลี
พระพายชายพัดรวยริน หอมกลิ่นอุบลเกสรศรี
ฝูงปลาผุดพ่นชลธี ว่ายรี่เคล้าคู่เล็มไคล
บุปผชาติโรยร่วงดวงผกา ลอยมาตามสายนํ้าไหล
ชมพลางทางสรงสำราญใจ ที่ในกระแสชลธาร ฯ
๏ บัดนั้น วายุบุตรวุฒิไกรใจหาญ
กับทั้งองคตชมพูพาน พาพวกบริวารวานร
ดั้นดัดลัดป่าพนาวัน สำคัญท่าธารสิงขร
ปักฉลากมรรคาพนาดร ที่ประทับแรมร้อนแล้วรีบมา ฯ
๏ ครั้นถึงสุวรรณพลับพลาชัย แจ้งว่าภูวไนยนาถา
เสด็จลงสรงคงคา ก็พากันไปเฝ้ายังสาคร ฯ
๏ ต่างตนน้อมเศียรอภิวาทน์ พระตรีภูวนาถทรงศร
หมอบอยู่หน้าหมู่วานร คอยฟังภูธรบัญชาการ ฯ
๏ เมื่อนั้น พระตรีภพลบโลกทุกสถาน
เห็นสามนายผู้ปรีชาชาญ มาเฝ้าบทมาลย์ก็ยินดี
จึ่งเสด็จขึ้นจากที่สรง กับองค์พระลักษมณ์เรืองศรี
ยืนอยู่กลางหมู่โยธี แล้วมีบัญชาถามไป
สามนายยังถึงลงกา ได้พบสีดาหรือหาไม่
มรรคานั้นเป็นประการใด เราตั้งใจคอยทุกคืนวัน ฯ
๏ บัดนั้น หนุมานฤทธิแรงแข็งขัน
รับสั่งพระองค์ทรงสุบรรณ บังคมคัลแล้วทูลกิจจา
อันทางที่จะไปเมืองมาร กันดารข้ามเขาลำเนาป่า
พบปักหลั่นอสุรา กับนางฟ้าชื่อบุษมาลี
ชี้ทางให้ข้ามสายชล ไปจนอาศรมพระฤๅษี
ถึงเหมติรันคีรี พบสัมพาทีฤทธิไกร
เป็นพี่สดายุสกุณา โลมานั้นหามีไม่
รู้ว่าทหารพระภูวไนย ดีใจให้โห่ขึ้นพร้อมกัน
ขนงอกสิ้นสาปพระอาทิตย์ ด้วยเดชพระจักรกฤษณ์รังสรรค์
พาบินชี้ช่องสำคัญ เขตขัณฑ์ทวีปลงกา
ตัวข้าผู้เดียวลอบไป แอบอยู่ในสวนยักษา
พอทศกัณฐ์มันออกมา เจรจาไหว้วอนพระเทวี
นางไม่มีจิตประดิพัทธ์ เคืองขัดด่าว่ายักษี
ครั้นมันคืนเข้าธานี เทวีผูกศอจะวายปราณ
ข้าบาทวิ่งไปแก้ลง ถวายผ้าธำมรงค์แล้วแจ้งสาร
ขุนกระบี่ทูลสิ้นทุกประการ จนเผาราชฐานลงกา ฯ
๏ เมื่อนั้น พระสุริย์วงศ์องค์นารายณ์นาถา
ฟังลูกพระพายเทวา ผ่านฟ้ากริ้วโกรธดั่งไฟฟอน
กระทืบบาทมีราชบรรหาร ดูดู๋หนุมานชาญสมร
กูใช้ให้ขุนวานร ไปสืบข่าวบังอรแต่เท่านี้
เหตุใดจึ่งทำอหังการ์ ฆ่าโคตรวงศายักษี
ทั้งหมู่อสุรโยธี แลเผาบุรีกุมภัณฑ์
อันองค์อัคเรศอรไท อยู่ในเนื้อมือไอ้โมหันธ์
ถ้ามันโกรธาฆ่าฟัน สุดสิ้นชีวันวายปราณ
ตัวกูผู้จะสงครามยักษ์ แม้นเสียเมียรักยอดสงสาร
ก็จะซ้ำแสนทุกข์ทรมาน เอ็งจะคิดอ่านประการใด ฯ
๏ บัดนั้น คำแหงหนุมานทหารใหญ่
ได้ฟังบัญชาภูวไนย ร้อนใจดั่งต้องไฟพิษ
กราบลงแล้วสนองพจมาน ซึ่งเกินโองการนั้นโทษผิด
ควรถึงที่สิ้นชีวิต พระทรงฤทธิ์จงได้เมตตา
เมื่อข้าจะรบกับกุมภัณฑ์ บอกมันว่าเป็นลิงป่า
ผู้เดียวเที่ยวเล่นหลงมา เชื้อวงศ์พงศาก็ไม่มี
มาตรแม้นว่าท้าวทศพักตร์ ฆ่าองค์นงลักษณ์มเหสี
ขอประทานจงผลาญชีวี กระบี่ให้สิ้นสุดปราณ ฯ
๏ เมื่อนั้น พระจักรีผู้ปรีชาหาญ
ได้ฟังคำแหงหนุมาน จึ่งมีโองการกับเสนา
ดูกรเจ้ากรุงขีดขิน ท้าวพญาพานรินทร์ซ้ายขวา
วายุบุตรล่วงราชบัญชา โทษนี้จะว่าประการใด ฯ
๏ บัดนั้น ท้าวพญาวานรน้อยใหญ่
ได้ฟังพจนารถภูวไนย บังคมไหว้สนองโองการ
ซึ่งลูกพระพายไม่ยั้งคิด ทำผิดล่วงราชบรรหาร
โทษนั้นถึงสิ้นชนมาน ผ่านฟ้าจงทรงพระเมตตา
ขอประทานจงงดไว้ก่อน อย่าเพ่อราญรอนให้สังขาร์
ตามคำวานรสัญญา สงครามเบื้องหน้ายังมี ฯ
๏ เมื่อนั้น พระตรีภูวนาถเรืองศรี
ได้ฟังท้าวพญาเสนี ดั่งวารีทิพย์มาเจือใจ
สอดคล้องต้องในวิญญาณ์ ผลัดผ้าชุบสรงรางวัลให้
แก่วายุบุตรวุฒิไกร ในที่ท่ามกลางวานร ฯ
๏ บัดนั้น คำแหงหนุมานชาญสมร
รับผ้าชุบสรงพระสี่กร ทูนเศียรแล้วถอนใจคิด
ตัวกูทำการทั้งนี้ จงรักภักดีสุจริต
มิได้อาลัยแก่ชีวิต ทะนงใจไม่คิดตริการ
เห็นผิดเป็นชอบด้วยโมหันธ์ ปิ้มสิ้นชีวันสังขาร
ใครเลยจะนับว่าชายชาญ อาภัพอัประมาณเป็นพ้นไป
ทั้งนี้เพราะวาสนาตัว ดีชั่วจะโทษผู้ใดได้
เสียทีที่มีฤทธิไกร น้อยใจเป็นพ้นคณนา ฯ
๏ เมื่อนั้น พระกฤษณุรักษ์นาถา
ครั้นเสร็จก็เสด็จยาตรา กลับยังพลับพลาอลงการ ฯ
๏ ลดองค์ลงเหนือบัลลังก์อาสน์ พร้อมเสนามาตย์ทวยหาญ
ประนมกรกราบเบื้องบทมาลย์ งามปานฝูงเทพนิกร
เฝ้าองค์สมเด็จพระอิศรา ยังมหาไกรลาสสิงขร
จึ่งมีพจนารถอันสุนทร ปรึกษาวานรเสนี
บัดนี้หนุมานมาแจ้งข่าว เรื่องราวสีดามารศรี
ควรเราจะยกโยธี ไปยังบุรีลงกา ฯ
๏ บัดนั้น ชมพูพานผู้มียศถา
ก้มเกล้ารับราชบัญชา กราบกับบาทาแล้วทูลไป
เขาหนึ่งตรงเกาะลงกานั้น ชื่อคันธกาลาสูงใหญ่
อยู่ที่ริมเนินสมุทรไท เป็นชัยภูมิสถาวร
ขอพระผู้ปิ่นสุธาธาร จงยกทวยหาญชาญสมร
ไปตั้งยังเชิงคีรินทร จะได้ราญรอนปัจจามิตร ฯ
๏ เมื่อนั้น องค์พระหริรักษ์จักรกฤษณ์
ฟังชมพูพานก็สมคิด ทรงฤทธิ์จึ่งมีบัญชา
ดูกรลูกพระสุริยัน จงจัดพลขันธ์ซ้ายขวา
จะยกไปตั้งทัพพลับพลา ยังคันธกาลาคีรี ฯ
๏ บัดนั้น พญาสุครีพกระบี่ศรี
รับสั่งพระองค์ทรงธรณี ถวายอัญชุลีแล้วออกไป ฯ
๏ ทัพหน้าเกณฑ์ให้นิลนนท์ คุมพลสิบสมุทรเป็นนายใหญ่
ทัพหนุนองคตฤทธิไกร คุมไพร่สิบสมุทรวานร
เกียกกายคำแหงหนุมาน คุมทหารสิบสมุทรชาญสมร
ทัพหลวงโยธาพลากร ซับซ้อนยี่สิบสมุทรตรา
ยุกกระบัตรนิลพัทชาญยุทธ์ คุมพลสิบสมุทรแกล้วกล้า
กองขันสิบสมุทรโยธา นิลราชศักดาบัญชาการ
กองหลังนิลเอกคุมไพร นับได้เจ็ดสมุทรทวยหาญ
รายเรียบเพียบพื้นสุธาธาร เสียงสะเทือนสะท้านเป็นโกลี ฯ
๏ เมื่อนั้น พระจักรรัตน์แก้วเรืองศรี
กับพระอนุชาร่วมชีวี จรลีไปสรงวาริน ฯ
๏ สองกษัตริย์ชำระสระสนาน สุคนธารหอมฟุ้งจรุงกลิ่น
สนับเพลาเชิงรายมณีนิล เครือกระหนกรูปกินรีรำ
พระหริวงศ์ทรงทิพภูษิต พื้นตองชวลิตเขียวขำ
พระลักษมณ์ทรงภูษาพื้นดำ ผุดทองลายช้ำเชิงสุบรรณ
ต่างทรงชายไหวชายแครง ฉลององค์ลายแย่งสังเวียนคั่น
ตาบทิศทับทรวงสังวาลวัลย์ พาหุรัดนาคพันทองกร
สอดใส่ธำมรงค์เพชรรัตน์ มงกุฎแก้วจำรัสประภัสสร
ทรงมหากุณฑลกรรเจียกจร อลงกรณ์ด้วยดวงโกมิน
ห้อยพวงมาลัยดอกไม้ทัด พระหัตถ์นั้นจับธนูศิลป์
งามดั่งพรหเมศอมรินทร์ ลินลามายังโยธี ฯ
๏ ได้ฤกษ์สุริยันให้ลั่นฆ้อง พลไกรโห่ร้องอึงมี่
ยกจากคันธมาทน์คีรี กระบี่เยียดยัดกันไป ฯ
๏ ทัพหน้าคลาเคลื่อนตามทิศ ทัพหลวงแผลงฤทธิ์แผ่นดินไหว
ทัพหนุนเร่งร้นพลไกร โลดไล่กวัดแกว่งอาวุธ
บ้างเหาะบ้างแทรกสุธาธาร บ้างทะยานลงเดินหลังสมุทร
บ้างไปทางกาลาคนิรุท แล้วผุดขึ้นกลางพลากร
เสียงกลองฆ้องขานประสานปี่ เสียงพลอึงมี่สิงขร
ผงคลีมืดคลุ้มอัมพร แรมร้อนมาในพนาวัน ฯ
๏ ครั้นถึงเขาคันธกาลา พร้อมหมู่โยธาพลขันธ์
แล้วสั่งลูกพระสุริยัน ให้ตั้งมั่นตามเชิงคีรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกไป ฯ
๏ เกณฑ์หมู่โยธาพลากร ทุกหมวดวานรน้อยใหญ่
ให้ตั้งทัพพลับพลาอำไพ ในที่ชัยภูมิโอฬาร ฯ
๏ บัดนั้น นายทัพนายกองทวยหาญ
บรรดาเป็นเจ้าพนักงาน ก็เร่งรีบจับการพร้อมกัน ฯ
๏ ชั้นนอกตั้งทัพรายเรียบ เป็นระเบียบเขื่อนเพชรเขื่อนขัณฑ์
ขุดคูล้อมรอบเป็นขอบคัน แล้วตั้งสุวรรณพลับพลาชัย
พร้อมทั้งพระโรงหน้าหลัง เกยแก้วที่นั่งน้อยใหญ่
ทิมดาบชาววังตำรวจใน ที่ประลองพลไกรวานร
ศาลาลูกขุนคู่ดูตระหง่าน หน้าพระลานโปรยปรายด้วยทรายอ่อน
ป้อมค่ายรายธงอลงกรณ์ เสร็จตามภูธรบัญชา ฯ
๏ เมื่อนั้น พระนารายณ์สุริย์วงศ์นาถา
จึ่งชวนพระศรีอนุชา ขึ้นยังพลับพลาอำไพ ฯ
๏ บัดนั้น พญาสุครีพทหารใหญ่
จึ่งเกณฑ์นิลเอกชาญชัย คุมไพร่กระเวนพนาดร
บรรจบกับกองนิลขัน รอบคันธกาลาสิงขร
เกี่ยวเลี้ยวกันเป็นมังกร หลับนอนนั่งยามตามอัคคี ฯ
๏ บัดนั้น นิลเอกนิลขันกระบี่ศรี
ต่างตนต่างพาโยธี กระเวนไปตามที่พระบัญชา ฯ
๏ เมื่อนั้น ฝ่ายท้าวทศพักตร์ยักษา
เสวยสุขอยู่ทุกทิวา ในทวีปลงกากรุงไกร
ประกอบด้วยจัตุรงค์ทวยหาญ ศฤงคารบริวารไม่นับได้
ทรงอานุภาพปราบไป ทั่วในสามภพธาตรี
เป็นมหาดิเรกเอกองค์ กว่าเหล่าสุริย์วงศ์ยักษี
ร้อยเอ็ดกษัตริย์อสุรี ถึงปีมาถวายบรรณาการ
ราตรีเข้าที่ไสยาสน์ กับมณโฑอัครราชยอดสงสาร
ในที่ห้องรัตน์ชัชวาล พญามารก็เคลิ้มหลับไป ฯ
๏ ครั้นเวลาล่วงปัจฉิมยาม เรืองอร่ามด้วยแสงแขไข
เหตุซึ่งจะสิ้นชีวาลัย ให้เกิดนิมิตอัศจรรย์ ฯ
๏ ตกใจตื่นจากไสยาสน์ หวั่นหวาดตรึกไปด้วยความฝัน
ครั้นรุ่งแสงสีรวีวรรณ กุมภัณฑ์สระสรงสาคร
ประดับเครื่องสำหรับกษัตริย์ทรง อลงกตจำรัสประภัสสร
เสด็จย่างเยื้องบทจร กรายกรออกพระโรงรูจี ฯ
๏ ลดองค์ลงเหนือบัลลังก์อาสน์ อันโอภาสด้วยแก้วสลับสี
พร้อมหมู่อสูรเสนี สุริย์วงศ์กวีโหรา
งามดั่งดวงดารากร แวดล้อมจันทรในเวหา
จึ่งมีพระราชบัญชา แก่พญาพิเภกกุมภัณฑ์
คืนนี้ใกล้รุ่งราตรีกาล บันดาลนิมิตความฝัน
ว่ามีพญาแร้งชาญฉกรรจ์ ขนนั้นขาวผ่องทั้งอินทรีย์
บินมาแต่เบื้องบูรพทิศ สำแดงฤทธิ์ดั่งราชปักษี
ข้ามมหาคงคาวารี ร่อนอยู่ตรงที่หน้าพระลาน
ปะกับแร้งดำตัวกล้า อันมาบัจจิมทิศาล
ตีกันในกลางคัคนานต์ แร้งดำตัวหาญนั้นเสียชัย
ตกลงยังพื้นปัถพี สกุณีไม่บินไปได้
กลิ้งเกลือกเสือกสิ้นชีวาลัย กลายไปเป็นรูปอสุรา
แล้วว่าเอากะลาน้ำมันยาง ใส่ไส้วางลงเหนือหัตถา
ยังมีหญิงหนึ่งพาลา วิ่งเข้ามาจุดอัคคี
น้ำมันแห้งสิ้นไส้ชวลิต กะลาไหม้ไฟติดมือพี่
พิษเพลิงร้อนทั่วอินทรีย์ ฝันนี้ดีร้ายประการใด ฯ
๏ เมื่อนั้น พิเภกผู้มีอัชฌาสัย
พิเคราะห์ตามความฝันก็พรั่นใจ ทอดถอนฤทัยคะนึงคิด
เสียดายพิภพกุมภัณฑ์ แสนสนุกดั่งชั้นดุสิต
จะแหลกลาญด้วยหมู่ปัจจามิตร อันมาแต่ทิศบูรพา
คิดแล้วยอกรบังคม ทูลพระบรมเชษฐา
อันซึ่งฝันว่ากะลา ได้แก่นางสำมนักขา
เชื้อไส้นั้นได้แก่พระองค์ นํ้ามันคือพระวงศ์น้อยใหญ่
เพลิงพลุ่งรุ่งโรจน์ลามไป ได้แก่นวลนางสีดา
อันหญิงซึ่งวิ่งมาจุดไฟ ได้แก่นางสำมนักขา
แร้งเผือกซึ่งโบยบินมา คือว่าพระรามจักรี
แร้งดำนั้นคือพระองค์ ผู้วงศ์พรหเมศเรืองศรี
จะได้รณรงค์ราวี ด้วยสามีสีดานงลักษณ์
ฝันนี้มิได้สถาวร จะร้อนทั่วลงกาอาณาจักร
ทั้งพวกอสูรหมู่ยักษ์ จะซบพักตร์รํ่าร้องรักกัน ฯ
๏ เมื่อนั้น ท้าวยี่สิบกรรังสรรค์
ได้ฟังดั่งใครมาฟาดฟัน หวาดหวั่นฤทัยรำพึงคิด
แสนทุกข์ทุกข์ถึงชีวา แล้วมีบัญชาประกาศิต
เจ้าผู้ร่วมวงศ์ชีวิต นิมิตสิอัปมงคล
จะเสียเคราะห์สะเดาะประการใด จึ่งจะได้จำเริญสถาผล
จงเร่งคิดอ่านผ่อนปรน ให้พ้นโทษร้ายราคี ฯ
๏ เมื่อนั้น พิเภกสุริย์วงศ์ยักษี
ได้ฟังพระราชวาที น้อมเศียรชุลีแล้วทูลไป
ซึ่งจะเสียเคราะห์สะเดาะนาม ตามในคัมภีร์หามีไม่
อันจะผ่อนปรนให้พ้นภัย มิให้อันตรายชีวิต
จะได้ก็ด้วยสัตย์ธรรม์ ถือมั่นในความสุจริต
จงตั้งอยู่ในทศพิธ ดับจิตโมหันธ์ฉันทา
อย่าโลภหลงงงงวยด้วยรสรัก คิดหักซึ่งความเสน่หา
จงส่งองค์นางสีดา ไปให้สามีอรไท
ก็จะสิ้นอันตรายภัยพาล ดับการรณรงค์เสียได้
พระองค์ผู้ทรงฤทธิไกร ไม่ไร้อัคเรศบังอร
แม้นมาตรปรารถนาจะเชยชิด จะแสนสนิทนางเทพอัปสร
ก็จะได้ด้วยเดชภูธร อย่าอาวรณ์ในหญิงที่ผัวมี ฯ
๏ เมื่อนั้น ท้าวทศเศียรยักษี
ได้ฟังอนุชาพาที โกรธดั่งอัคคีบรรลัยกาล
สิบปากแผดผาดตวาดร้อง กึกก้องนิเวศน์วังสถาน
เหม่เหม่ดูดู๋ไอ้สาธารณ์ อหังการองอาจเจรจา
มิได้อยู่ในกตัญญู มาดูหมิ่นกูผู้เชษฐา
เสียทีที่เลี้ยงมึงมา รักดั่งดวงตาดวงใจ
คิดว่าเกิดร่วมอุทร จะร่วมทุกข์ร่วมร้อนกันได้
มิรู้ทรลักษณ์จังไร กลับไปเป็นพวกไพรี
จะให้ส่งสีดาโฉมงาม ไปแก่พระรามเรืองศรี
มึงช่างว่าได้ถึงเพียงนี้ ดั่งกูไม่มีศักดา ฯ
๏ เมื่อนั้น พญาพิเภกยักษา
เห็นองค์สมเด็จพระพี่ยา โกรธาคือไฟบรรลัยกัลป์
ความเกรงความกลัวเป็นสุดคิด ดั่งหนึ่งชีวิตจะอาสัญ
นบนิ้วประนมบังคมคัล กุมภัณฑ์กราบทูลสนองไป
น้องนี้จงรักภักดี จะคิดว่าเป็นพี่นั้นหาไม่
หมายเหมือนบิตุรงค์เรืองชัย อันได้ก่อเกล้าแต่ก่อนกาล
จึงทูลทำนายทายฝัน สำคัญว่าจะให้เป็นแก่นสาร
มิได้ทรยศต่อบทมาลย์ เข้าด้วยพวกพาลไพรี
พระองค์อย่าแหนงแคลงใจ ในข้าผู้รองบทศรี
ว่านี้โดยสัจจวาที ภูมีจงได้เมตตา ฯ
๏ เมื่อนั้น ท้าวทศเศียรยักษา
ได้ฟังถ้อยคำอนุชา ดั่งเอาสาตรามาแทงกรรณ
ผุดลุกขึ้นยืนกระทืบบาท ร้องตวาดผาดเสียงดั่งฟ้าลั่น
มึงอย่าแต่งว่าไอ้อาธรรม์ ขาดพี่น้องกันในวันนี้
ซึ่งเอ็งยกยอรามลักษมณ์ หนักยิ่งกว่าวงศ์ยักษี
ว่ากูชั่วช้าไม่ดี มึงนี้อย่าอยู่ในเมืองมาร
ว่าพลางฉวยชักพระขรรค์ ขบฟันเงือดเงื้อจะสังหาร
โจนจากแท่นแก้วสุรกานต์ โถมทะยานไล่องค์อนุชา ฯ
๏ เมื่อนั้น พญาพิเภกยักษา
ตกใจกลัวจะม้วยชีวา อสุราหลบหลีกพัลวัน
เข้าไปแอบองค์อินทรชิต ร้องขอชีวิตตัวสั่น
ครั้นเชษฐาไล่จะใกล้ทัน วิ่งหากุมภกรรณอสุรี
อันหมู่สุริย์วงศ์พงศา เสนาโยธายักษี
วิ่งพะปะกันไม่สมประดี อึงมี่ล้มลุกคลุกคลาน ฯ
๏ เมื่อนั้น ทศเศียรสุริย์วงศ์ใจหาญ
มิได้ฟันฟอนรอนราญ พญามารจึ่งสั่งเสนา
จงริบไอศูรย์สมบัติ สารพัดเป็นเครื่องยศถา
แล้วขับเสียจากพารา ให้สมน้ำหน้าไอ้กาลี
อันอีตรีชาดาเมียนั้น ใช้มันเป็นทาสทาสี
ให้รักษาสีดาเทวี อยู่ที่ในสวนอุทยาน ฯ
๏ บัดนั้น จึ่งเปาวนาสูรใจหาญ
ก้มเกล้ารับราชโองการ พาพิเภกขุนมารออกมา ฯ
๏ เมื่อนั้น พญาพิเภกยักษา
เดินตามมหาเสนา โศกาครวญครํ่ารํ่าไร
โอ้ว่าตัวกูครั้งนี้ ความผิดจะมีก็หาไม่
กตัญญูโดยจริงทุกสิ่งไป ควรหรือมาได้อัประมาณ
เสียแรงรู้ไตรเพทเวทมนตร์ จะช่วยตนไม่รอดสังขาร
ดูดั่งทรลักษณ์สาธารณ์ ไม่เห็นการจะเป็นถึงเพียงนี้
คิดพลางสะท้อนถอนใจ ชลนัยน์อาบพักตร์ยักษี
ก้มหน้าย่างเยื้องจรลี ไปยังที่อยู่กุมภัณฑ์ ฯ
๏ ครั้นถึงจึ่งกอดเมียรัก สะพักไว้แล้วก็รับขวัญ
แสนโศกโศกาจาบัลย์ รำพันสะอื้นอาลัย
โอ้เจ้าดวงเนตรของพี่เอ๋ย กรรมสิ่งใดเลยมาซัดให้
จะจำจากพรากพลัดกันไป จำเป็นจำไกลกันทั้งรัก
เหตุด้วยพญายักษา ปิ่นเกล้าลงกาอาณาจักร
นิมิตฝันร้ายทรลักษณ์ ให้พี่ทายทักว่าร้ายดี
กตัญญูทูลโดยสัตย์ธรรม์ ให้ช่วยชีวันยักษี
มิให้อันตรายราคี กลับกริ้วโกรธพี่จะรอนราญ
ให้ริบสวรรยาราชัย ขับไล่เสียจากราชฐาน
อันซึ่งตัวเจ้าเยาวมาลย์ ประทานให้องค์นางสีดา
ตั้งแต่วันนี้จะแลลับ ไหนจะได้กลับมาเห็นหน้า
จะแสนทุกข์ไปทุกเวลา กินแต่นํ้าตาไม่ราวัน
รํ่าพลางโอบอุ้มลูกรัก พิศพักตร์จูบจอมถนอมขวัญ
แม่ลูกอุตส่าห์รักษากัน สั่งแล้วกุมภัณฑ์ก็โศกี ฯ
๏ เมื่อนั้น นางตรีชาดายักษี
อันเป็นองค์อัครเทวี ทั้งพระบุตรีเบญกาย
แม่ลูกครั้นได้แจ้งเหตุ แสนทุกข์แสนเทวษใจหาย
ดั่งพระกาลมาผลาญชีวาวาย โฉมฉายกอดบาทเข้าโศกี ฯ
๏ เมียรักว่าโอ้พระทรงเดช พระคุณเคยปกเกศเกศี
เป็นสุขทุกทิวาราตรี ควรหรือภูมีจะจากไป
ข้าบาทไร้ญาติอนาถนัก จะผินพักตร์ไปพึ่งผู้ใดได้
มีแต่จะชอกชํ้าระกำใจ ด้วยไกลเบื้องบาทพระภูธร
เบญกายว่าโอ้พระบิตุเรศ พระองค์เคยปกเกศมาแต่ก่อน
ทรงคุณกว้างลึกกว่าสาคร เช้าคํ่าพรํ่าสอนลูกรัก
อยู่หลังจะตั้งแต่แสนโศก แสนวิโยคพ่างเพียงอกหัก
เคยเห็นมิได้เห็นพักตร์ น่าที่ลูกรักจะวายปราณ
ตรีชาดาว่าโอ้อกเอ๋ย พระองค์เคยเป็นสุขเกษมศานต์
พร้อมหน้าสาวสนมบริวาร ในที่ราชฐานวังจันทน์
ตัวข้าได้รองสนองบาท พระสามีธิราชรังสรรค์
ทีนี้จะแลลับไม่เห็นกัน ดั่งสุริยันเลี้ยวเหลี่ยมเมรุไกร
บุตรีว่าโอ้พระบิดร เวราแต่ก่อนมาซัดให้
พระองค์จะจากลูกไป มิได้แทนคุณที่เลี้ยงมา
สามกษัตริย์แสนโศกรักกัน รำพันเศร้าโทมนัสสา
ต่างองค์ต่างทรงโศกา ดั่งว่าจะสิ้นสมประดี ฯ
๏ บัดนั้น ฝ่ายหมู่เสนายักษี
บรรดามาริบอสุรี ต่างทำบาญชีสอบกัน ฯ
๏ เครื่องต้นเครื่องทรงอลงการ์ เงินทองเสื้อผ้าทุกสิ่งสรรพ์
แก้วแหวนเครื่องใช้รูปพรรณ กำนัลทาสาข้าไท
จึ่งให้ขนหีบปัดข้าวของ ส่งเข้ายังท้องพระคลังใหญ่
บ้างพานางตรีชาดาไป ให้เป็นข้าใช้นางสีดา ฯ
๏ เสร็จแล้วจึ่งเปาวนาสูร ทูลพญาพิเภกยักษา
พระองค์ก็ทรงปรีชา จะแสนโศกโศกาไยมี
เชิญไปเสียจากกรุงมาร ตามโองการท้าวยักษี
อย่าให้ล่วงเวลาราตรี ข้านี้จะมีโทษทัณฑ์ ฯ
๏ เมื่อนั้น พิเภกสุริย์วงศ์รังสรรค์
สะท้อนถอนใจจาบัลย์ ผันพักตร์มาดูเบญกาย
ชลนัยน์ไหลนองคลองเนตร แสนทุกข์แสนเทวษใจหาย
ลงจากปราสาทแก้วแพรวพราย บ่ายไปตามมรคา ฯ
๏ บัดนั้น หญิงชายชาวเมืองถ้วนหน้า
ครั้นเห็นพิเภกอสุรา เดินมาผู้เดียวก็อาลัย
ต่างพิศดูแล้วสงสาร หมู่มารไม่กลั้นน้ำตาได้
บ้างยอกรค่อนทรวงเข้ารำไร อึงไปทั้งราชธานี ฯ
๏ เมื่อนั้น พญาพิเภกยักษี
ครั้นออกมานอกพระบูรี โศกีกำสรดระทดใจ
โอ้ว่าอนิจจาตัวกู จะบ่ายหน้าไปอยู่ด้วยใครได้
จะพึ่งสุริย์วงศ์องค์ใด ก็อยู่ในอำนาจทศกัณฐ์
ตั้งแต่นี้ไปจะทนทุกข์ เสื่อมสุขสิ้นความเกษมสันต์
น่าที่จะม้วยชีวัน อยู่ในอรัญกันดาร
เสียแรงเกิดเป็นกษัตรา สุริย์วงศ์พรหมามหาศาล
ดั่งชาติทรลักษณ์จัณฑาล รํ่าพลางขุนมารดำเนินจร ฯ
๏ ครั้นถึงท่าฝั่งพระสมุทร ก็หยุดอยู่แทบเชิงสิงขร
จึ่งพิเคราะห์ชันษาพยากรณ์ พฤหัสนั้นจรมาต้องจันทร์
ให้โทษเพียงจากถิ่นฐาน แต่ไม่ถึงกาลอาสัญ
จะได้ที่อุปถัมภ์สำคัญ ท่านนั้นคือองค์พระจักรา
มาตั้งอยู่ฝั่งอุดรทิศ ก็มีจิตแสนโสมนัสสา
หมายมั่นเขาคันธกาลา แล้วบ่ายหน้าเหาะข้ามสมุทรไป ฯ
๏ ลอยลิ่วปลิวมาในอัมพร ล่วงมหาสาครกว้างใหญ่
เห็นเนินทรายชายป่าพนาลัย ก็ลงในพ่างพื้นสุธาธาร ฯ
๏ ผู้เดียวดัดดั้นอรัญเวศ ทางทุเรศข้ามห้วยเหวละหาน
แสนยากลำบากกันดาร ขุนมารก็รํ่าโศกี
โอ้ว่าเสียแรงกูเกิดมา ในวงศ์พรหมาเรืองศรี
นับเนื่องแต่ท้าวสหบดี ครั้งนี้ไม่มีที่พึ่งใคร
เดชะความสัตย์ข้าสุจริต จะอิจฉาญาติมิตรก็หาไม่
ขอเทวัญบันดาลดลใจ ให้ไปพบองค์พระสี่กร
รํ่าพลางบ่ายหน้าจรจรัล สู่คันธกาลาสิงขร
เลี้ยวลัดดัดดั้นพนาดร บทจรไปตามมรรคา ฯ
๏ บัดนั้น ฝ่ายหมู่วานรทัพหน้า
ผลัดกันตระเวนอยู่อัตรา เที่ยวมาตามทางพนาลัย ฯ
๏ เหลือบแลไปเห็นอสุรี เดินโศกโศกีละห้อยไห้
ออกนามสมเด็จพระภูวไนย ประหลาดใจจึ่งวิ่งวุ่นมา ฯ
๏ บ้างเข้าล้อมหน้าล้อมหลัง คับคั่งรอบกายซ้ายขวา
บ้างยุดไหล่ยุดกรอสุรา วานรฉุดคร่าไม่ปรานี ฯ
๏ บัดนั้น พญาพิเภกยักษี
ตกใจตะลึงทั้งอินทรีย์ จึ่งมีวาจาถามไป
ดูก่อนโยธาวานร มาฉุดกรลากคร่าเราไปไหน
หยาบช้าสามารถบังอาจใจ เราผิดสิ่งไรจงบอกมา ฯ
๏ บัดนั้น นิลเอกนายใหญ่ใจกล้า
ได้ฟังจึ่งมีวาจา ว่าเหวยอสุราอาธรรม์
ตัวเราเหล่านี้เป็นทหาร องค์พระอวตารรังสรรค์
บัดนี้พระองค์ทรงสุบรรณ ยกพวกพลขันธ์โยธี
จะข้ามไปเกาะลงกา มล้างเหล่าพาลายักษี
ตัวท่านเป็นพวกอสุรี เรานี้จะจับเอาไป ฯ
๏ บัดนั้น พิเภกผู้มีอัชฌาสัย
แจ้งความออกนามพระภูวไนย มีใจชื่นชมด้วยสมคิด
จึ่งกล่าววาจาว่าวอน ดูก่อนทหารพระจักรกฤษณ์
เรานี้มิใช่ปัจจามิตร ตั้งใจสุจริตเสาะมา
ท่านจงช่วยพาเข้าไปเฝ้า พระเป็นเจ้าสามภพนาถา
จะเป็นข้าใต้เบื้องบาทา ไปกว่าชีวันจะบรรลัย ฯ
๏ บัดนั้น นิลเอกผู้เป็นนายใหญ่
ได้ฟังจะแจ้งไม่แคลงใจ ก็พาไปที่ประชุมโยธี ฯ
๏ ครั้นถึงน้อมเกล้าอภิวันท์ ลูกพระสุริยันเรืองศรี
แจ้งความตามพบอสุรี ข้านี้จับเอาตัวมา ฯ
๏ บัดนั้น สุครีพผู้มียศถา
ครั้นเหลือบแลเห็นอสุรา จึ่งมีวาจาถามไป
ว่าเหวยดูก่อนยักษี เอ็งนี้บ้านเมืองอยู่ไหน
นามวงศ์พงศ์เผ่าผู้ใด เหตุไรโศกาจาบัลย์
ออกนามสมเด็จพระหริวงศ์ ผู้พงศ์อิศเรศรังสรรค์
ประสงค์สิ่งใดกุมภัณฑ์ ไม่กลัวชีวันมรณา ฯ
๏ บัดนั้น พญาพิเภกยักษา
ได้ฟังจึ่งตอบวาจา อันตัวของข้าอสุรี
ชื่อข้าพิเภกกุมภัณฑ์ เป็นน้องทศกัณฐ์ยักษี
ร่วมพระบิตุเรศชนนี อยู่ในบูรีลงกา
พระยามารนั้นฝันเห็นร้าย ให้ทำนายโดยสุบินยักษา
กริ้วโกรธให้ริบสวรรยา แล้วขับมาจากเวียงชัย
รำลึกตรึกดูไม่เล็งเห็น ผู้ใดจะเป็นที่พึ่งได้
จึ่งร้องไห้หาพระภูวไนย ตั้งใจเป็นข้าพระจักรี ฯ
๏ บัดนั้น พญาสุครีพกระบี่ศรี
แต่ซักไซ้ไล่เลียงอสุรี จนสิ้นที่กินแหนงแคลงการ
แล้วพาคำแหงวายุบุตร กับสิบแปดมงกุฎทวยหาญ
นิลพัทองคตชมพูพาน คลานเข้าไปเฝ้าพระสี่กร ฯ
๏ จึ่งน้อมเศียรเกล้าบังคมทูล นเรนทร์สูรสุริย์วงศ์ทรงศร
วันนี้โยธาวานร เที่ยวจรตระเวนพนาลี
จับได้อสูรกุมภัณฑ์ นามมันพิเภกยักษี
เป็นน้องทศกัณฐ์อสุรี พี่ชายขับหนีจากลงกา
ตั้งใจมาเป็นข้าบาท พระตรีภูวนาถนาถา
แม้นพระองค์มิทรงพระเมตตา อสุราจะถวายชีวัน ฯ
๏ เมื่อนั้น พระกฤษณุรักษ์รังสรรค์
ได้ฟังโอรสพระสุริยัน ทรงธรรม์มีราชวาที
นิลเอกจงกลับออกไป พาไอ้พิเภกยักษี
เข้ามายังหน้าพลับพลานี้ กูจะดูท่วงทีขุนมาร ฯ
๏ บัดนั้น นิลเอกผู้ปรีชาหาญ
รับสั่งสมเด็จพระอวตาร กราบกับบทมาลย์แล้วออกมา ฯ
๏ จึ่งบอกแก่พิเภกขุนยักษ์ พระนารายณ์ทรงจักรให้หา
ว่าพลางกุมกรอสุรา พาเข้าไปเฝ้าทันที ฯ
๏ บัดนั้น พญาพิเภกยักษี
น้อมเศียรถวายอัญชุลี อสุรีคอยฟังพระโองการ ฯ
๏ เมื่อนั้น พระตรีภพลบโลกทุกสถาน
พินิจพิศดูขุนมาร ผ่านฟ้าจึ่งตรัสถามไป
ดูก่อนพิเภกกุมภัณฑ์ คำเอ็งว่านั้นกูสงสัย
อันพี่น้องร่วมท้องร่วมใจ เป็นที่รักใคร่กันมา
ข้อความก็แต่เพียงนี้ ผิดทีกับทำโทษา
หรือแกล้งแต่งกลมารยา ตัวเอ็งจงว่าแต่จริงไป ฯ
๏ บัดนั้น พิเภกผู้มีอัชฌาสัย
ได้ฟังพจนารถภูวไนย จับใจดั่งอมฤตรส
น้อมเศียรลงถวายอภิวาทน์ แล้วทูลฉลองบาทบงกช
ตัวข้ามิได้ทรยศ คิดคดเป็นกลอุบายมา
ทศพักตร์ไม่ตั้งอยู่ในธรรม์ โมหันธ์ทุจริตอิจฉา
ฝันร้ายทำนายตามตำรา ว่าจะสิ้นชีพชีวี
ให้ส่งองค์สีดาวรนาฏ มาถวายเบื้องบาทบทศรี
กลับกริ้วโกรธาจะฆ่าตี ริบราชย์ขับหนีจากเวียงชัย
ตัวข้าไม่มีที่พึ่ง ซึ่งจะช่วยชีวิตไว้ได้
ทั้งไม่มีกำลังฤทธิไกร รู้แต่ไตรเพทโหรา
จึ่งตั้งใจมาเป็นข้าบาท พระตรีภูวนาถนาถา
ไปกว่าจะสิ้นชีวา ผ่านฟ้าจงโปรดปรานี ฯ
๏ เมื่อนั้น พระจักรรัตน์แก้วเรืองศรี
ได้ฟังพิเภกอสุรี ภูมีนิ่งนึกตรึกไป
แล้วมีมธุรสพจนารถ แก่เสนามาตย์น้อยใหญ่
บัดนี้อสุรีหนีภัย ตั้งใจมาฝากชีวา
ไม่ควรจะเลี้ยงขุนยักษ์ หรือจักเลี้ยงได้ให้เร่งว่า
ตัวมันก็รู้โหรา แต่เป็นอนุชาทศกัณฐ์ ฯ
๏ บัดนั้น สุครีพลูกพระสุริย์ฉัน
ท้าวพญาวานรทั้งนั้น ได้ฟังบรรหารพระจักรี
ต่างตนถวายอภิวาทน์ กราบลงแทบบาทบทศรี
ก็ปรึกษาพร้อมกันทันที ถ้วนถี่โดยบทพระอัยการ ฯ
๏ เสร็จแล้วจึ่งกราบบังคมทูล นเรนทร์สูรสุริย์วงศ์มหาศาล
อันซึ่งพิเภกขุนมาร ให้การยั่งยืนแต่เดิมมา
เห็นจริงว่าผิดกับพี่ชาย กลัวตายจึ่งหนีมาหา
โดยสัตย์สุจริตอสุรา ไม่เป็นมารยาพิราใน
ถึงกระนั้นก็พวกปัจจามิตร จะวางจิตว่าดีก็มิได้
ชอบให้ทำสัตย์สาบานไว้ ต่อใต้เบื้องบาทพระจักรี
แล้วจึ่งเอาใช้ในสงคราม จะเกรงขามอะไรแก่ยักษี
แม้นไม่จงรักภักดี จึ่งมล้างชีวีให้มรณา
ถ้าว่าสุจริตซื่อตรง การณรงค์จะทำไปภายหน้า
เกลือกจะขัดสนสิ่งใดมา จะได้ถามกิจจาอสุรี ฯ
๏ เมื่อนั้น พระหริวงศ์ทรงสวัสดิ์รัศมี
ฟังคำปรึกษาเสนี ดั่งทิพย์วารีมาเจือใจ
จึ่งมีพระราชบัญชา สั่งพญาสุครีพทหารใหญ่
จงเอาพรหมาสตร์ศรชัย สรงน้ำตั้งไว้เป็นประธาน
แล้วให้พิเภกอสุรี ทำสัจจวาทีพิษฐาน
โดยขนบธรรมเนียมโบราณ ต่อหน้าทหารพร้อมกัน ฯ
๏ บัดนั้น ลูกพระสุริยารังสรรค์
รับสั่งพระองค์ทรงสุบรรณ บังคมคัลเชิญศรมาทันที
วางลงเหนือบนพานแก้ว แล้วยกทูนเกล้าเกศี
ก็พาพิเภกอสุรี ไปที่ประชุมวานร ฯ
๏ จึ่งเอานํ้าหอมใสสะอาด โสรจสรงพรหมาสตร์พระแสงศร
ให้น้องทศพักตร์ฤทธิรอน ชุลีกรตั้งความสัตยา ฯ
๏ บัดนั้น พญาพิเภกยักษา
น้อมเศียรกราบลงด้วยปรีดา อสุราตั้งสัตย์สาบาน
ขอฝูงอมรเทเวศร์ อันเรืองเดชสถิตทุกสถาน
ทั้งหกสวรรค์ชั้นวิมาน จงเป็นทิพพยานครั้งนี้
แม้นข้ามิตรงต่อเบื้องบาท พระนารายณ์ธิราชเรืองศรี
เข้าด้วยพวกพาลไพรี มีจิตคิดคดเป็นกลมา
ขอให้พระแสงศรสิทธิ์ สังหารชีวิตของข้า
แล้วรับพระพิพัฒน์สัตยา จบเหนือเกศาดื่มกิน ฯ
๏ บัดนั้น สุครีพเจ้าเมืองขีดขิน
ครั้นเสร็จสาบานอสุรินทร์ สิ้นที่กินแหนงในวิญญาณ์
จึ่งมีวาจาอันสุนทร ดูก่อนพิเภกยักษา
ตัวท่านเป็นน้องเจ้าลงกา สุริย์วงศ์พรหมาเลิศไกร
เราเป็นอนุชาพาลี หน่อพระรวีสูงใหญ่
ครอบครองขีดขินเวียงชัย โภไคศวรรยาเสมอกัน
เราสองได้รองธุลีบาท พระตรีภูวนาถรังสรรค์
ล้วนตั้งอยู่ในสัตย์ธรรม์ เกียรตินั้นจะชั่วกัลปา
จะฉลองบทมาลย์ในการยุทธ์ ไปกว่าจะสุดสังขาร์
ควรเป็นสหายร่วมชีวา ครองความสัจจาด้วยกันไป ฯ
๏ บัดนั้น พิเภกผู้มีอัชฌาสัย
ฟังขุนกระบี่ก็ดีใจ ดั่งได้ช่อชั้นดุษฎี
จึ่งกล่าววาจาอันสุนทร ดูก่อนท่านผู้จำเริญศรี
อันซึ่งว่ามาทั้งนี้ ตัวข้ายินดียิ่งนัก
มิเสียทีที่ตั้งใจมา รองเบื้องบาทาพระทรงจักร
เราสองควรครองความรัก ภักดีสุจริตกันไป ฯ
๏ บัดนั้น สุครีพผู้มีอัชฌาสัย
ทั้งน้องท้าวเจ้าลงกากรุงไกร ต่างตนมีใจปรีดา
จึ่งตั้งสัตยาสาบาน ท่ามกลางทหารพร้อมหน้า
เป็นสหายรักร่วมชีวา ไม่มีฉันทาราคี ฯ
๏ บัดนั้น พญาพิเภกยักษี
พิศดูทหารพระจักรี ล้วนเหล่ากระบี่นิกร
ลางตนประดับกายา ด้วยมหาเนาวรัตน์ประภัสสร
เขี้ยวเพชรสังวาลกรรเจียกจร พื้นพงศ์พานรอันเรืองยศ
ทั้งสิบแปดมงกุฎเสนี ล้วนมีเครื่องทรงอลงกต
เยียดยัดอัดกันเป็นหลั่นลด จะกำหนดก็พ้นคณนา
จึ่งถามสุครีพผู้สหาย ว่าองค์นารายณ์นาถา
จะยกไปยังกรุงลงกา มล้างหมู่อสุราสาธารณ์
อันพวกทศพักตร์ยักษี ล้วนมีฤทธากล้าหาญ
ทั้งหกห้องฟ้าบาดาล หมู่มารเที่ยวปราบราบไป
อันวานรในเบื้องบทเรศ มีศักดาเดชเป็นไฉน
แต่หนุมานชาญชัย ได้เห็นฤทธิ์เมื่อไปลงกา ฯ
๏ บัดนั้น สุครีพผู้มียศถา
ได้ฟังจึ่งตอบวาจา อันโยธาทั้งสองบูรี
ล้วนสามารถอาจเอื้อมพระอาทิตย์ ปลิดดาวเดือนได้ในราศี
ฝ่ายชมพูพานเสนี กับกระบี่หนุมานชาญฉกรรจ์
องค์พระอิศวรบรมนาถ ประสาทพระพรรังสรรค์
ศักดาดั่งดวงพระสุริยัน ใครมล้างชีวันไม่บรรลัย
อันท้าวพญาพานรินทร์ พลกบินทร์นิกรน้อยใหญ่
เลื่องชื่อลือฤทธิ์เกรียงไกร ล้วนใจทรหดอดทน
มาตรแม้นถึงม้วยมรณา พระพายพัดมาต้องเส้นขน
ก็คืนเป็นขึ้นทุกตน กลับเข้าผจญไพรี
ทำไมกับอสุรหมู่ยักษ์ ไหนจักทานฤทธิ์กระบี่ศรี
ท่านจะสงสัยไปไยมี พระศุลีบังคับให้เกิดมา
ว่าแล้วทั้งสองสหาย กับวานรตัวนายถ้วนหน้า
ออกจากที่ตั้งสัตยา ไปยังพลับพลาอลงกรณ์ ฯ
๏ ต่างตนน้อมเศียรอภิวาทน์ พระตรีภูวนาถทรงศร
ดั่งดาราล้อมจันทร ซับซ้อนเยียดยัดอัดกัน ฯ
๏ เมื่อนั้น พระกฤษณุรักษ์รังสรรค์
เสด็จเหนือแท่นแก้วแพรวพรรณ ยังสุวรรณพลับพลารูจี
จึ่งมีพระราชบรรหาร ถามพิเภกขุนมารยักษี
พลในลงกาธานี จะมีมากน้อยสักเพียงใด
แม้นมาตรจะยกพลขันธ์ เข้าโรมรันบันบุกรุกไล่
หักเอาด้วยกำลังฤทธิ์ไกร จะได้หรือไม่อสุรา ฯ
๏ บัดนั้น พญาพิเภกยักษา
ได้ฟังพระราชบัญชา กราบกับบาทาแล้วทูลไป
อันพลลงกาธานี พ้นที่จะคณนาได้
มากกว่าวานรในทัพชัย ว่องไวเชี่ยวชาญชำนาญยุทธ์
แปลงกายหายตัวก็ได้สิ้น ทั้งดำดินเหาะเหินเดินสมุทร
จะหักเอาด้วยกำลังไวยวุฒิ สุดที่จะหมายกำหนดการ
ด้วยยังไม่เห็นฤทธิรอน โยธาวานรทวยหาญ
ในใต้เบื้องบาทพระอวตาร ไม่รู้ที่จะประมาณมือกัน ฯ
๏ เมื่อนั้น พระจักรรัตน์แก้วรังสรรค์
ได้ฟังพิเภกกุมภัณฑ์ ทูลแจ้งพลขันธ์อสุรี
จึ่งสั่งลูกพระสุริย์ฉาน ตัวท่านผู้ชาญชัยศรี
จงนำวานรเสนี กระบี่จงเตรียมโยธา
ออกไปริมเนินพระสมุทร สำแดงฤทธิรุทรจงพร้อมหน้า
ให้พญาพิเภกอสุรา ดูกำลังศักดาวานร ฯ
๏ บัดนั้น พญาสุครีพชาญสมร
รับสั่งน้อมเกล้าประนมกร พากันบทจรออกไป ฯ
๏ ครั้นถึงเนินทรายชายสมุทร พร้อมหมู่พลยุทธ์น้อยใหญ่
ลูกพระสุริยาปรีชาไว ประกาศไปแก่พลโยธา
ดูราพานรินทร์ทวยหาญ ผู้ชำนาญชาญณรงค์แกล้วกล้า
ท่านจงสำแดงฤทธา ให้ขจรฟากฟ้าธาตรี ฯ
๏ บัดนั้น ท้าวพญาเสนากระบี่ศรี
ทหารทั้งสองธานี มีความยินดีด้วยสมคิด
ชวนกันโห่ร้องก้องกึก เสียงสนั่นครั่นครึกถึงดุสิต
ต่างตนสำแดงแผลงฤทธิ์ นิมิตกายาต่างกัน ฯ
๏ บ้างเหาะเหินเดินโดยอัมพร ไปชูช้อนเอาดวงสุริย์ฉัน
บ้างเหยียบยุคุนธรยืนยัน กรนั้นหน่วงพระเมรุคีรี
บางตนเอาทิพย์พิมานรัตน์ มาวางบนหัตถ์กระบี่ศรี
บ้างแทรกลงในพื้นปัถพี จับพญานาคีขึ้นมา ฯ
๏ บ้างทำเป็นลมบรรลัยกาล พัดพานทั่วทศทิศา
บ้างนิมิตเป็นดวงดารา ตกสาดลงมาจากอัมพร
บ้างดำลงอัคนิรุทร ผุดขึ้นพระเมรุสิงขร
บ้างทำสี่พักตร์แปดกร ชูช้อนซึ่งพื้นปัถพี ฯ
๏ บ้างเดินน้ำดำสมุทรแหวกวน จับปลาอานนท์ขึ้นมาขี่
บ้างไปวิมานฉิมพลี จับสุบรรณปักษีลงมา
บ้างช้อนเอาเขาจักรวาล เหาะทะยานขึ้นจากเวหา
บ้างทำเปรี้ยงเปรี้ยงดังเสียงฟ้า ฝนตกลงมาอึงอล
บ้างง้างเอาเขาทิ้งกัน ศิลานั้นกระจายทุกแห่งหน
เป็นประกายพรายพื้นโพยมบน มืดมนกึกก้องธาตรี ฯ
๏ เมื่อนั้น ฝ่ายท้าวทศพักตร์ยักษี
เสด็จออกหมู่มุขมนตรี ยังที่สิงหาสน์ไพชยนต์
ได้ยินสำเนียงกัมปนาท โลกธาตุมืดมิดทุกแห่งหน
แสงพรายไปในโพยมบน ดั่งฟ้าฝนอื้ออึงอนธการ
ศิลาลอยมาตกลง เกลื่อนกลาดที่ตรงหน้าฉาน
ประหลาดจิตพิศเพ่งอยู่ช้านาน จึ่งสั่งสุกรสารเสนา
อัศจรรย์วันนี้ดูประหลาด ไฉนจึ่งกัมปนาททุกทิศา
จงไปดูให้รู้ประจักษ์ตา จะว่าเหตุผลประการใด ฯ
๏ บัดนั้น สุกรสารเสนาผู้ใหญ่
รับสั่งพระองค์ทรงภพไตร บังคมไหว้แล้วคลานออกมา ฯ
๏ ดูไปทั่วทั้งแปดทิศ พินิจเหลือบแลซ้ายขวา
เห็นเหตุข้างเบื้องบูรพา อสุรานิมิตอินทรีย์ ฯ
๏ กลับกลายกายนั้นเป็นเหยี่ยว เรี่ยวแรงดั่งราชปักษี
บินขึ้นอากาศด้วยฤทธี ข้ามมหาวารีรีบไป ฯ
๏ มาใกล้เขาคันธกาลา เห็นโยธาวานรน้อยใหญ่
สำแดงแผลงฤทธิ์เกรียงไกร หวั่นไหวดั่งเกิดลมกาล
บ้างง้างภูเขาทุ่มซัด แตกกระจัดปลิวทั่วทุกสถาน
ต้องปีกเจ็บเพียงบรรลัยลาญ ขุนมารก็ตกลงทันที ฯ
๏ ให้คิดประหวั่นพรั่นใจ ด้วยกลัวฤทธิไกรกระบี่ศรี
แม้นจะเป็นเหยี่ยวอยู่ดั่งนี้ น่าที่ไม่รอดชีวา
อย่าเลยจำกูจะกลับกลาย นิมิตกายเป็นเพศลิงป่า
คิดแล้วร่ายเวทอันศักดา อสุราจำแลงอินทรีย์ ฯ
๏ ครั้นถ้วนคำรบสามหน ตนนั้นกลายเป็นกระบี่ศรี
ก็เข้าปลอมหมู่โยธี อสุรีวิ่งวุ่นไปด้วยกัน ฯ
๏ บัดนั้น พิเภกสุริย์วงศ์รังสรรค์
พิศดูโยธาพระทรงธรรม์ ฤทธิ์นั้นเลิศลบโลกา
บังเกิดขนพองสยองเกล้า บรรเทาทุกข์แสนโสมนัสสา
ยิ้มแล้วจึ่งกล่าววาจา ดูราสหายร่วมชีวี
อันพวกอสูรหมู่มาร ทหารทศพักตร์ยักษี
ที่เอกจัดเอาอสุรี เปรียบกับกระบี่ที่อ่อนฤทธิ์
ก็ไกลกันดั่งดินกับฟ้า อสุราหรือจะรอต่อติด
ดั่งหิ่งห้อยกับดวงพระอาทิตย์ ผิดที่จะทัดเทียมกัน
แต่บัดนี้ยักษีมันแปลงตน เข้ามาปลอมปนพลขันธ์
ว่าพลางก็รีบจรจรัล มายังสุวรรณพลับพลา ฯ
๏ ครั้นถึงน้อมเศียรอภิวาทน์ ทูลพระภูวนาถนาถา
บัดนี้อสุรีแปลงมา เข้าปลอมโยธาวานร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังน้องท้าวยี่สิบกร ภูธรมีราชโองการ
ซึ่งว่ากุมภัณฑ์มันแปลงตน ปลอมปนวานรทวยหาญ
เราจะให้จับขุนมาร จะสังเกตสัณฐานประการใด ฯ
๏ บัดนั้น พิเภกผู้มีอัชฌาสัย
ประนมกรแล้วกราบทูลไป อันเพศวิสัยอสุรา
เงานั้นไม่มีตามตัว ทั่วไปทุกหมู่ยักษา
ทั้งมันก็ไม่พริบตา ประหลาดกว่าสัตว์ในธาตรี ฯ
๏ เมื่อนั้น พระหริวงศ์ทรงสวัสดิ์รัศมี
ได้ฟังพิเภกอสุรี จึ่งมีพระราชโองการ
ดูก่อนวายุบุตรศักดา ท่านผู้ปรีชากล้าหาญ
จงไปจับอสุราสาธารณ์ มาทำประจานให้สาใจ ฯ
๏ บัดนั้น คำแหงหนุมานทหารใหญ่
รับสั่งพระตรีภูวไนย บังคมไหว้แล้วเหาะขึ้นเมฆา ฯ
๏ ครั้นแล้วจึ่งแจ้งแก่น้าชาย ว่าองค์พระนารายณ์นาถา
ให้ข้ามาจับอสุรา ที่ปลอมโยธาพลากร
ว่าแล้วนบนิ้วอภิวาทน์ พระจอมไกรลาสสิงขร
อ่านเวทอันเรืองฤทธิรอน วานรนิมิตกายา ฯ
๏ กายใหญ่เท่าเขาจักรวาล สูงตระหง่านเงื้อมงํ้าเวหา
มือหนึ่งนั้นครอบโยธา ให้ออกมาแล้วดูสำคัญ ฯ
๏ บัดนั้น สุกรสารฤทธิแรงแข็งขัน
เห็นวานรออกมาแล้วตรวจกัน ตกใจตัวสั่นไม่สมประดี
ลับล่อรออยู่จนสุดท้าย ตาหมายเขม้นจะเหาะหนี
เวียนวนวุ่นวายเป็นหลายที ไม่รู้ที่จะลอดออกไป ฯ
๏ บัดนั้น คำแหงหนุมานทหารใหญ่
เห็นวานรสุดท้ายตกใจ ลับล่อมิใคร่จะออกมา
จึ่งพินิจพิศดูสำคัญ ก็เห็นมั่นเหมือนคำพิเภกว่า
เผ่นโผนโจนจับอสุรา ด้วยกำลังฤทธาว่องไว ฯ
๏ รวบรัดกระหวัดไม่วางกร วานรจิกเศียรไว้ได้
รูปนั้นไม่เป็นกระบี่ไพร กลับไปเป็นเพศกุมภัณฑ์
อันโยธาวานรทั้งหลาย ไพร่นายกริ้วโกรธตัวสั่น
ผูกมัดทุบถองตีรัน รุมกันฉุดลากมาทันที ฯ
๏ ครั้นถึงจึ่งประณตบทบงสุ์ ทูลองค์พระนารายณ์เรืองศรี
ซึ่งโองการให้จับอสุรี บัดนี้ได้ตัวมันมา ฯ
๏ เมื่อนั้น พระตรีภพลบโลกนาถา
ฟังวายุบุตรก็ปรีดา ผ่านฟ้าสั่งลูกพระอาทิตย์
จงถามอสุราสาธารณ์ ที่มันอาจหาญทะนงจิต
ผู้ใดใช้สอยเป็นต้นคิด ไม่เกรงฤทธิ์มาปลอมโยธี ฯ
๏ บัดนั้น พญาสุครีพกระบี่ศรี
รับราชบรรหารพระจักรี ยอกรชุลีแล้วออกมา ฯ
๏ จึ่งตั้งกระทู้ซักถาม นามมึงชื่อไรไอ้ยักษา
อยู่ไหนจึ่งแปลงกายา มาปลอมโยธาพลไกร
ไม่กลัวว่าตัวจะวายปราณ ใครคิดอ่านใช้สอยเป็นไฉน
จงให้การแต่ตามสัจจริงไป ประสงค์สิ่งไรดั่งนี้ ฯ
๏ บัดนั้น อสูรสุกรสารยักษี
ความกลัวเพียงสิ้นชีวี ให้การตามที่เป็นเรื่องมา
ตัวข้าชื่อว่าสุกรสาร ถิ่นฐานบ้านเรือนเคหา
อยู่เกาะพิชัยลงกา เป็นข้าทศกัณฐ์อสุรี
เหตุด้วยศิลานั้นปลิวไป ตกลงในเมืองยักษี
พญามารสงสัยพันทวี ตรัสใช้ข้านี้ให้มาดู
จึ่งนิมิตกายาเป็นเหยี่ยว บินเที่ยวมาเห็นก็ราอยู่
จะกำหนดกฎหมายไปให้รู้ ว่าหมู่โยธาของผู้ใด
เหล่าลิงทิ้งศิลาดั่งห่าฝน ถูกปีกไม่ทนอยู่ได้
ความเจ็บสุดที่จะบินไป จนใจก็ตกลงมา
ข้าจึ่งนิมิตเป็นวานร ปลอมพลนิกรซ่อนหน้า
ทั้งนี้ตามแต่จะเมตตา โทษาถึงสิ้นชีวี ฯ
๏ บัดนั้น พญาสุครีพกระบี่ศรี
ซักไซ้ไถ่ถามอสุรี ได้ความถ้วนถี่ทุกสิ่งอัน
จึ่งใช้วานรเสมียน เขียนเอาถ้อยคำให้มั่น
เสร็จแล้วก็รีบจรจรัล มาสุวรรณพลับพลาอลงการ ฯ
๏ จึ่งน้อมเศียรเกล้าบังคมทูล นเรนทร์สูรปิ่นภพมหาสถาน
เสร็จสิ้นตามคำขุนมาร ท่ามกลางทหารชาญฤทธิ์ ฯ
๏ เมื่อนั้น พระสุริย์วงศ์องค์นารายณ์จักรกฤษณ์
แจ้งว่าทศเศียรปัจจามิตร คิดแต่งมาปลอมโยธี
จึ่งมีพระราชบัญชา ให้ปรึกษาโทษยักษี
อันไอ้สุกรสารตนนี้ โทษมันจะมีประการใด ฯ
๏ บัดนั้น เสนาวานรน้อยใหญ่
รับสั่งพระองค์ทรงภพไตร บังคมไหว้แล้วรีบออกมา ฯ
๏ พร้อมหมู่มนตรีทวยหาญ ชมพูพานเรียงคำปรึกษา
ว่าพระอัยการบุราณมา ถ้าว่าข้าศึกบังอาจใจ
สองตนเข้ามาปลอมทัพ โยธานั้นจับตัวได้
ผู้หนึ่งทำโทษแล้วปล่อยไป ผู้หนึ่งให้มล้างชีวิต
เสียบประจานไว้หน้าทัพขันธ์ ให้สาใจมันที่โทษผิด
สุกรสารเป็นพวกปัจจามิตร คิดการผู้เดียวปลอมมา
ฆ่าเสียก็ไม่เป็นเกียรติยศ ควรงดชีวิตยักษา
แต่ให้เฆี่ยนทะเวนอสุรา สักหน้าปล่อยไปให้นายมัน ฯ
๏ บัดนั้น สุครีพลูกพระสุริย์ฉัน
เสร็จปรึกษาโทษกุมภัณฑ์ ก็พากันไปเฝ้าพระจักรี ฯ
๏ จึ่งน้อมเศียรเกล้าบังคมบาท ทูลพระภูวนาถเรืองศรี
ตามคำวานรเสนี ที่ปรึกษาโทษอสุรา ฯ
๏ เมื่อนั้น พระตรีภพลบโลกนาถา
ฟังคำปรึกษาเสนา ผ่านฟ้าสอดคล้องต้องพระทัย
จึ่งมีบัญชาประกาศิต สั่งลูกพระอาทิตย์ผู้ใหญ่
จงทำตามปรึกษาที่ว่าไว้ ให้สมนํ้าหน้าอสุรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จึ่งสั่งราชมัลใจหาญ เอาไอ้สุกรสารยักษา
ผูกเข้าลงราชอาญา ตามบัญชาสั่งพระทรงธรรม์ ฯ
๏ บัดนั้น ราชมัลวานรตัวขยัน
ได้ฟังลูกพระสุริยัน ก็ฉุดลากกุมภัณฑ์เข้ามา
ปักหลักแล้วใส่คาเข้า ผูกเอวผูกเท้ายักษา
บีบขมับบีบมือเป็นโกลา ลงอาญาเฆี่ยนไปไม่ปรานี ฯ
๏ แล้วสักเป็นตีนกาลง ที่ตรงหน้าผากยักษี
เพชฌฆาตราชมัลตัวดี ก็พาอสุรีทะเวนไป ฯ
๏ นายฉม่องตีฆ้องให้ร้องขาน ประจานไปรอบทัพใหญ่
เตือนตีมิได้อาลัย ฉุดไล่อื้ออึงคะนึงมา ฯ
๏ บัดนั้น ลูกพระอาทิตย์ฤทธิ์กล้า
ครั้นเสร็จให้ถอดอสุรา ปล่อยไปลงกาธานี ฯ
๏ บัดนั้น ฝ่ายสุกรสารยักษี
ครั้นวานรปล่อยก็ยินดี อสุรีเหาะข้ามสมุทรไป ฯ
๏ ครั้นถึงขึ้นเฝ้าเจ้าลงกา กราบกับบาทาแล้วร้องไห้
ทูลว่าพระองค์ทรงฤทธิไกร ใช้ข้าไปดูเหตุการณ์
จึ่งนิมิตกายาเป็นเหยี่ยว บินเฉี่ยวไปบูรพ์ทิศาล
บินข้ามมหาชลธาร พบพวกบริวารวานร
พ้นที่จะนับคณนา ล้วนมีศักดาชาญสมร
ต่างต่างสำแดงฤทธิรอน เอาสิงขรเขาทุ่มทิ้งกัน
ศิลาแตกลอยกระเด็นตรง ถูกปีกตกลงเพียงอาสัญ
จึ่งอุบายนิมิตเข้าปลอมมัน ลิงนั้นจับข้าพาไป
ยังที่กองทัพพลับพลา เนินคันธกาลาเขาใหญ่
เห็นพิเภกอนุชาภูวไนย เป็นใจไปอยู่ด้วยไพรี
อันจอมโยธานั้นพระราม สั่งให้ซักถามถ้วนถี่
แล้วลงอาญาเฆี่ยนตี ปิ้มสิ้นชีวีจึ่งปล่อยมา ฯ
๏ เมื่อนั้น ทศพักตร์สุริย์วงศ์ยักษา
แจ้งว่าพระรามยกโยธา มาตั้งยังท่านที
พิเภกไปอยู่เป็นข้าเฝ้า ให้ร้อนเร่าฤทัยดังไฟจี่
หนักอกหนักใจพันทวี อสุรีนิ่งนึกตรึกไป
เห็นทีไอ้นี่จะบอกการ จึ่งคิดอ่านจับสุกรสารได้
ไว้ช้าน่าที่จะมีภัย มันจะสาวไส้ให้กากิน
จำกูจะคิดอุบาย ไปทำลายศึกเสียให้สิ้น
ทั้งไอ้พิเภกใจทมิฬ จะให้กินแหนงแคลงกัน
แม้นพระรามขับจากพลับพลา จะตามฆ่าให้ม้วยอาสัญ
คิดแล้วยอกรอภิวันท์ กุมภัณฑ์ร่ายเวทอันเชี่ยวชาญ ฯ
๏ กลายองค์ทรงเพศเป็นโยคี พร้อมเครื่องอาหุดีบริขาร
เจิมจุณสอดใส่สังวาล ดั่งองค์พรหมานลงมา
มือซ้ายถือไม้เท้าจ้อง มือขวาถือพัดป้องบังหน้า
เหาะระเห็จออกจากลงกา ด้วยกำลังฤทธาว่องไว ฯ
๏ รวดเร็วดั่งหนึ่งพระพาย หมายคันธกาลาเขาใหญ่
ครั้นถึงฟากฝั่งสมุทรไท ก็ลงในพ่างพื้นปัถพี
แล้วจึ่งดำริตริการ ด้วยปรีชาชาญยักษี
แม้นจะเข้าไปบัดนี้ น่าที่พิเภกอสุรา
มันจะล่วงรู้อุบายกล ว่ากูแปลงตนเป็นชีป่า
จะบอกพระลักษมณ์พระรามา เห็นว่าจะเสียการไป
จำจะผูกจิตเสียให้มั่น อย่าให้มันเจรจาออกได้
คิดแล้วอ่านเวทอันเกรียงไกร ตามในลัทธิอสุรี ฯ
๏ ครั้นเสร็จก็จับไม้เท้าจ้อง พักตร์ป้องตามเพศฤๅษี
แกล้งทำสำรวมอินทรีย์ เข้าไปยังที่พลับพลา ฯ
๏ ไปถึงหน้าฉานก็ยืนอยู่ ชำเลืองแลดูทั้งซ้ายขวา
เห็นหมู่วานรเสนา เฝ้ากลาดดาษดาประนมกร
แต่ละตนท่วงทีองอาจ สามารถห้าวหาญชาญสมร
พิเภกสุครีพฤทธิรอน นั่งหน้าวานรเสนี
ให้กริ้วโกรธพิโรธดั่งเพลิงพิษ ยิ่งคิดคับใจยักษี
ทำร้องอวยพรสวัสดี แล้วมีวาจาถามไป
ซึ่งพระองค์ยกพลโยธา เสด็จมาจะไปหนไหน
ล้วนเหล่าเสนาวานรไพร รูปนี้สงสัยในวิญญาณ ฯ
๏ เมื่อนั้น พระจักรีผู้ปรีชาหาญ
สำคัญว่าองค์พระอาจารย์ งามดั่งพรหมานในโสฬส
มีความปรีดาสถาพร ด้วยสังวรในอิริยาบถ
จึ่งกล่าวบรรหารมธุรส ซึ่งข้ายกทศโยธา
จะไปสังหารทศกัณฐ์ ให้สิ้นวงศ์พงศ์พันธุ์ยักษา
ด้วยมันไปลักนางสีดา เมียข้ามาไว้ในบูรี
พระองค์นี้อยู่ตำบลไหน นามกรชื่อใดพระฤๅษี
ซึ่งว่ามาหาข้านี้ มีกิจประสงค์สิ่งใด ฯ
๏ เมื่อนั้น ทศพักตร์ผู้มีอัชฌาสัย
ได้ฟังจึ่งตอบคำไป รูปนี้อยู่ในหิมวันต์
ชื่อกาลสิทธโคดม ไปจงกรมกลับมาแต่สวรรค์
แจ้งว่าพระองค์ทรงธรรม์ ยกพวกพลขันธ์วานร
จะข้ามไปสงครามในลงกา เมตตามาห้ามพระทรงศร
อันองค์ท้าวยี่สิบกร ฤทธิรอนเลิศลํ้าแดนไตร
มีทั้งทหารชำนาญยุทธ์ นับด้วยสมุทรก็ว่าได้
อันพระองค์จะยกพลไป ไหนจะครั่นมืออสุรี
ใช่ว่าสิ้นนางในโลกา ผ่านฟ้าจะไร้มเหสี
ถึงได้มาก็เป็นราคี น่าที่ไม่พ้นอัประมาณ
ดั่งดวงแก้วตกกลางกองไฟ อย่าสำคัญจะไม่ร้าวฉาน
จะตามไปไยให้ป่วยการ จงเลิกทวยหาญไปพารา ฯ
๏ เมื่อนั้น พระทรงภพลบโลกนาถา
ได้ฟังจึ่งมีบัญชา ว่าไยฉะนี้พระนักธรรม์
อันนางสีดายุพาพักตร์ คือพระลักษมีสาวสวรรค์
ถึงจะตกน้ำไฟบรรลัยกัลป์ อย่าสำคัญว่าจะเป็นราคี
มาตรแม้นใช่องค์กัลยา จะตํ่าศักดิ์ลงมาจนทาสี
มิตามไปมล้างอสุรี ก็จะมีความอัปยศนัก
จะว่าข้ากลัวกุมภัณฑ์ จะเย้ยหยันไยไพทั้งไตรจักร
ทำไมแก่ไอ้ทศพักตร์ กับพวกพลยักษ์ในลงกา
อุปมาเหมือนหมู่มฤคี หรือจะต่อราชสีห์ตัวกล้า
จะผลาญเสียด้วยศรศักดา ให้สิ้นโคตรยักษาอาธรรม์ ฯ
๏ เมื่อนั้น ดาบสทศเศียรรังสรรค์
ฟังพระรามกล่าวถ้อยคำฉกรรจ์ กุมภัณฑ์จึ่งตอบวาที
ซึ่งรูปว่านี้ด้วยเมตตา เมื่อมิฟังข้าผู้ฤๅษี
จะขืนไปรณรงค์อสุรี ทั้งนี้ก็ตามแต่ความคิด
ว่าพลางเหลือบแลดูน้อง ให้ขัดข้องเดือดดาลทะยานจิต
จะใคร่สังหารผลาญชีวิต หากว่าใกล้ชิดพระรามา
จนใจแล้วกล่าวอุบาย ถามด้วยแยบคายยักษา
อันวานรผู้ใหญ่เป็นเสนา กับกุมภัณฑ์นั่งหน้าพลไกร
ทั้งสองตนนี้ดูประหลาด เชื้อชาตินามกรเป็นไฉน
ถิ่นฐานบ้านเมืองแห่งใด จึ่งได้มาอยู่ด้วยภูมี ฯ
๏ เมื่อนั้น พระตรีภูวนาถเรืองศรี
ได้ฟังจึ่งตอบวาที อสุรีนี้ชาวลงกา
ชื่อว่าพิเภกกุมภัณฑ์ เป็นน้องทศกัณฐ์ยักษา
พี่ชายขับจากพารา จึ่งมาพึ่งข้าพระอาจารย์
วานรนี้น้องพาลี ชื่อศรีสุครีพใจหาญ
พี่นั้นเสียสัตย์ปฏิญาณ ชิงโฉมเยาวมาลย์ดารา
ศรข้าจึ่งผลาญราญรอน วานรสิ้นชีพสังขาร์
สุครีพคุมพลโยธา มาอยู่กับข้าด้วยภักดี ฯ
๏ เมื่อนั้น ทศกัณฐ์ผู้เป็นฤๅษี
ได้ฟังทำว่าปรานี เอะไฉนฉะนี้พระทรงฤทธิ์
มาคบอสุราวานร อันเกิดร่วมอุทรกับคนผิด
พิเภกก็พวกปัจจามิตร น้องสนิทขององค์เจ้าลงกา
อันพาลีพี่ชายสุครีพ ก็สิ้นชีพด้วยพระองค์เข่นฆ่า
น้องเขาหรือจะรักผ่านฟ้า ยิ่งกว่าพี่ตนนั้นผิดไป
ซึ่งจะคบพงศาปัจจามิตร เหมือนอสรพิษไม่เลี้ยงได้
พระองค์ผู้ทรงฤทธิไกร ขับเสียให้ไกลบทมาลย์ ฯ
๏ เมื่อนั้น พระตรีภพลบโลกทุกสถาน
ได้ฟังจึ่งมีโองการ พระอาจารย์เจรจาไม่ชอบธรรม์
ถึงว่าพิเภกนี้เป็นน้อง ร่วมท้องทศพักตร์โมหันธ์
เพื่อนกับพี่ชายก็ผิดกัน กุมภัณฑ์จึ่งบากหน้ามา
พึ่งข้าผู้ใช่ญาติวงศ์ ด้วยความซื่อตรงของยักษา
อันพญาสุครีพผู้ศักดา ซึ่งเป็นอนุชาพาลี
ก็อยู่ในสัจจาสถาวร สุริย์วงศ์วานรเรืองศรี
ทั้งสองล้วนกษัตริย์ธิบดี ไม่มีสิ่งซึ่งทรยศ
ครองยุติธรรม์กตัญญู รอบรู้ผิดชอบด้วยกันหมด
มิได้ทรชนเป็นคนคด เหมือนคำดาบสเจรจา ฯ
๏ เมื่อนั้น ฤๅษีทศพักตร์ยักษา
ได้ฟังพระรามบัญชา อสุราจึ่งตอบคำไป
อันซึ่งรูปว่านี้โดยจริง ใช่จะชิงชังเขานั้นหาไม่
เมื่อพระองค์ไม่ฟังจะเลี้ยงไว้ นานไปก็จะเห็นร้ายดี
ถึงมาตรจะทำการณรงค์ ด้วยองค์ทศเศียรยักษี
อันโยธาวานรเหล่านี้ ไหนจะทานฤทธีอสุรา
สำหรับแต่จะเป็นอาหาร หมู่มารกินเล่นเป็นภักษา
พระองค์ก็ทรงปรีชา ผ่านฟ้าคิดดูให้จงดี ฯ
๏ บัดนั้น ท้าวพญาวานรกระบี่ศรี
ได้ฟังวาจาพระมุนี โกรธดั่งอัคคีบรรลัยกัลป์
ขบเขี้ยวเคี้ยวกรามคำรามรน ต่างตนคั่งแค้นตัวสั่น
ผูกคิ้วนิ่วหน้ามือคัน จะใคร่ฟาดฟันให้บรรลัย
หากเกรงใต้เบื้องบทมาลย์ ทหารทั้งปวงไม่ทำได้
ต่างทูลอาสาภูวไนย วุ่นไปทุกหมู่โยธา
บ้างว่าจะไปจับทศกัณฐ์ มาบั่นเศียรเกล้าเกศา
บ้างว่าจะยกพระเมรุมา ทุ่มทับลงกาธานี
บ้างว่าจะพลิกแผ่นดิน ให้ตายสิ้นทั้งเมืองยักษี
บ้างว่าจะวิดวารี พาพลกระบี่ข้ามไป
บ้างว่าจะช้อนเอาลงกา ขึ้นใส่หัตถามาให้ได้
ทุ่มลงในท้องสมุทรไท มิให้ยากใจโยธี ฯ
๏ บัดนั้น ฝ่ายพญาพิเภกยักษี
รู้ว่าทศกัณฐ์อสุรี แปลงเป็นโยคีออกมา
จะกราบทูลองค์พระทรงจักร ให้ตระหนักว่าท้าวยักษา
ก็ต้องพระเวทมนตรา เจรจามิได้ดั่งใจคิด
แต่ตระหนกอกสั่นขวัญหาย ทุรนทุรายไม่นั่งติด
ความกลัวดั่งจะสิ้นชีวิต คลานเข้าไปชิดพระอนุชา ฯ
๏ เมื่อนั้น ฤๅษีทศพักตร์ยักษา
เห็นหมู่วานรเสนา ต่างตนโกรธาดั่งไฟกาล
จึ่งชม้ายชายเนตรชำเลืองดู ทุกหมู่ห้าวศึกฮึกหาญ
แต่ไอ้พิเภกสาธารณ์ ลนลานประหนึ่งจะรู้ที
ว่ากูแปลงมาเป็นชีไพร อสุราตกใจจึ่งคลานหนี
แม้นบอกพระรามขึ้นบัดนี้ น่าที่จะไม่รอดชีวา
เหลียวหน้าเหลียวหลังระวังตัว กลัวหมู่วานรจะเข่นฆ่า
อุตส่าห์แข็งใจเจรจา ผ่านฟ้าค่อยอยู่สถาวร
เวลานี้ก็จวนอัสดง รูปจะลาพระองค์ไปก่อน
ว่าพลางจดจ้องธารกร เร่งรีบบทจรออกไป ฯ
๏ ครั้นลับตาวานรเสนี สำแดงฤทธีแผ่นดินไหว
เหาะข้ามมหาสมุทรไท ตรงเข้าพิชัยลงกา ฯ
๏ บัดนั้น พิเภกสุริย์วงศ์ยักษา
ครั้นทศเศียรอสุรา ไปจากพลับพลาก็ยินดี
ซึ่งต้องเวทมนตร์ก็เสื่อมสิ้น อสุรินทร์ประณตบทศรี
ทูลพระหริรักษ์จักรี เมื่อกี้มิใช่พระนักพรต
คือทศกัณฐ์มันอุบาย แปลงกายเข้ามาเป็นดาบส
เพราะไอ้สุกรสารใจคด ที่มันปลอมทศโยธา
กลับไปแถลงแจ้งเหตุ ว่าพระทรงเดชนาถา
ให้ทหารลองฤทธิ์ศักดา พบข้าอยู่ใต้บทมาลย์
ทศพักตร์จึ่งแปลงเป็นฤๅษี มาดูโยธีทวยหาญ
หมายพิฆาตข้าให้วายปราณ ขุนมารมาดมาไม่สมคิด
ครั้นจะกราบทูลให้ทราบ เพื่อนร่ายมนต์กำหราบผูกจิต
โทษข้าถึงสิ้นชีวิต พระทรงฤทธิ์จงโปรดปรานี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังพิเภกอสุรี ภูมีนิ่งนึกตรึกไป
ชิชะน้อยหรือไอ้ทศกัณฐ์ มันลวงเจรจาด้วยกูได้
คิดคิดให้แค้นแน่นใจ ภูวไนยจึ่งมีบัญชา
อันไอ้ทศพักตร์มันอุบาย แปลงกายมาเป็นชีป่า
กูไม่ทันพิจารณา สำคัญว่าเป็นโยคี
หาไม่ที่ไหนจะลำบาก ยากแก่ไพร่พลกระบี่ศรี
ตรัสแล้วก็เสด็จจรลี เข้าที่พลับพลาอลงกรณ์ ฯ
๏ เมื่อนั้น ฝ่ายท้าวสิบพักตร์ชาญสมร
ครั้นถึงลงกาพระนคร บทจรขึ้นปราสาทโอฬาร์ ฯ
๏ เอนองค์ลงเหนือที่ไสยาสน์ กรก่ายนลาฏยักษา
ให้ร้อนจิตคิดแค้นแน่นอุรา เสียดายอุตส่าห์แปลงไป
หมายว่าจะตัดสงคราม มิให้ลุกลามมาได้
ก็ไม่สมจิตดั่งคิดไว้ จะอุบายแก้ไขไฉนดี
อันศึกมนุษย์นี้ใหญ่หลวง เห็นจะล่วงมาถึงบุรีศรี
ด้วยโยธาวานรเสนี ล้วนมีฤทธีดั่งไฟกาล
พื้นพงศ์อมรินทร์ทินกร ขจรเลื่องชื่อลือหาญ
ทั้งพิเภกจังไรใจพาล ไอ้สาธารณ์ไปอยู่ด้วยมนุษย์
เหตุผลสารพันมันล่วงรู้ ก็จะบอกศัตรูจนสิ้นสุด
อันการณรงค์ยงยุทธ์ จะคิดสัประยุทธ์เห็นยากใจ
แต่ผุดลุกผุดนั่งไม่เป็นนอน แสนทุกข์ทอดถอนใจใหญ่
ให้ร้อนจิตดั่งต้องพิษไฟ จนอุทัยส่องแสงสว่างฟ้า ฯ
๏ จึ่งคิดได้ว่าศึกครั้งนี้ เป็นต้นด้วยที่เสน่หา
กูจะให้เบญกายกัลยา แปลงเป็นสีดาเยาวมาลย์
ไปทำตายลอยอยู่ที่ท่าสรง อันพระรามเคยลงสระสนาน
แม้นเห็นว่านางวายปราณ การศึกก็จะเลิกกลับไป
คิดแล้วสระสรงทรงเครื่อง อร่ามเรืองดั่งดวงแขไข
เสด็จออกพระโรงข้างใน อำไพด้วยแก้วแกมสุวรรณ ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่สนมกำนัล จึ่งบรรหารสั่งนางอสุรี
เอ็งจงเร่งลงไปหา เบญกายกัลยาโฉมศรี
ผู้เป็นหลานรักร่วมชีวี ขึ้นมายังที่พระโรงคัล ฯ
๏ บัดนั้น ฝ่ายนางอสุรีสาวสวรรค์
รับสั่งพญากุมภัณฑ์ บังคมคัลแล้วพากันรีบไป ฯ
๏ ครั้นถึงที่อยู่นางเทวี ยอกรชุลีประนมไหว้
ทูลว่าพระจอมภพไตร ให้ข้ามาเชิญนงคราญ ฯ
๏ เมื่อนั้น นางเบญกายเยาวยอดสงสาร
แจ้งว่าทศกัณฐ์พญามาร โองการให้หาก็ตกใจ
หน้าซีดผาดเผือดลงทันที ไม่รู้ว่าร้ายดีเป็นไฉน
ให้ประหวั่นครั่นคร้ามเกรงภัย ก็รีบไปด้วยนางอสุรา ฯ
๏ ครั้นถึงน้อมเศียรอภิวาทน์ แทบบาทพญายักษา
ความกลัวเพียงม้วยมรณา กัลยาหมอบอยู่ไม่เงยพักตร์ ฯ
๏ เมื่อนั้น ทศเศียรสุริย์วงศ์ทรงจักร
ครั้นเห็นเบญกายนงลักษณ์ พญายักษ์จึ่งมีโองการ
อนิจจาหลานรักของลุงเอ๋ย ทรามเชยผู้ยอดสงสาร
ทั้งนี้เวราแต่บูราณ จึ่งบันดาลให้ลุงโกรธา
แก่พ่อเจ้าร่วมสายโลหิต ไม่ผิดก็ทำโทษา
ริบราชย์ขับเสียจากพารา ต้องไปเป็นข้าไพรี
บัดนี้หายโกรธคิดถึง ร้อนเร่ารุมรึงดั่งเพลิงจี่
สงสารเป็นพ้นพันทวี มิรู้ที่จะทำประการใด
ด้วยไปอยู่กับปัจจามิตร สุดคิดจะรับมาได้
จึ่งหาอัคเรศอรไท หวังจะให้แปลงเป็นสีดา
หลานรักจงไปทำตาย ที่หาดทรายฉนวนประจำท่า
แม้นพระรามได้ทอดทัศนา ก็จะว่าสีดาวายปราณ
จะแสนโศการํ่ารัก เห็นจักสิ้นชีพสังขาร
ยังแต่วานรบริวาร จะแตกฉานแยกย้ายกันไป
แม้นว่าสำเร็จดั่งจินดา กลับมาจะแบ่งสมบัติให้
ทั้งบิตุรงค์ขององค์อรไท จะได้คืนพาราสถาพร ฯ
๏ เมื่อนั้น นวลนางเบญกายดวงสมร
ได้ฟังดั่งใครมาฟันฟอน ตัดกรตัดเกล้าเมาลี
จึ่งน้อมประณตบทบงสุ์ ทูลองค์พญายักษี
ตัวข้านี้เป็นสตรี ที่จะลวงไพรีนั้นจนใจ
ดั่งสิ้นบุรุษทั้งลงกา จะด้านหน้าฝ่าไปกระไรได้
โยธาวานรแน่นไป มาในกองทัพแต่ล้วนชาย
ชั่วดีผู้ใดไม่ล่วงเห็น ก็จะเป็นราคีไม่รู้หาย
อันชีวิตของข้าไม่พ้นตาย อย่าหมายว่าจะรอดคืนมา ฯ
๏ เมื่อนั้น ท้าวราพนาสูรยักษา
จึ่งตรัสปลอบราชนัดดา แก้วตาอย่าประหวั่นพรั่นใจ
อันหมู่กระบี่เดียรัจฉาน จะล่วงรู้ถึงการนั้นหาไม่
เจ้าก็มีปรีชาว่องไว มันจะทำไมได้อย่าสงกา
ถึงมาตรเป็นหญิงก็ยิ่งชาย ด้วยเล่ห์กลอุบายแกล้วกล้า
แม้นไปก็จะสมดั่งจินดา หลานอย่าเกรงพวกไพรี ฯ
๏ เมื่อนั้น นางเบญกายยักษี
ได้ฟังพระราชวาที เทวีคะนึงรำพึงคิด
ครั้นจะขืนขัดพระบัญชา ก็เกรงอาญาประกาศิต
จะลงโทษถึงสิ้นชีวิต สุดคิดแล้วกราบทูลไป
ซึ่งพระองค์ทรงเห็นจะเป็นการ จะขัดพระบรรหารกระไรได้
อันนางสีดาทรามวัย ยังไม่เคยเห็นพักตรา
จะนิมิตก็จะผิดรูปทรง ไม่เหมือนองค์อัคเรศเสน่หา
จะขอถวายบังคมลา ไปดูลักขณานางเทวี ฯ
๏ เมื่อนั้น ทศเศียรสุริย์วงศ์ยักษี
ได้ฟังดั่งทิพวารี มาโสรจสรงอินทรีย์กุมภัณฑ์
ลูบหน้าลูบหลังหลานรัก พญายักษ์ปรีดิ์เปรมเกษมสันต์
แล้วสั่งฝูงนางกำนัล จงพากันไปบอกเสนี
ให้ตระเตรียมเทียมราชรถทรง คอยรับเสด็จองค์นางโฉมศรี
พร้อมด้วยอสูรโยธี ยังเกยมณีรจนา ฯ
๏ บัดนั้น ฝ่ายนางกำนัลซ้ายขวา
รับสั่งถวายบังคมลา แล้วพากันรีบออกไป ฯ
๏ ครั้นถึงจึ่งมีวาที สั่งมหาเสนีผู้ใหญ่
ให้เตรียมรถรัตนามัย ตามในบัญชาพญามาร ฯ
๏ บัดนั้น เสนาผู้ใหญ่ใจหาญ
ได้แจ้งแห่งราชโองการ ก็รีบลนลานออกมา ฯ
๏ จัดหมู่อสูรกุมภัณฑ์ ตามหมวดตรวจกันพร้อมหน้า
เตรียมทั้งรถทรงอลงการ์ คอยท่าเสด็จนางเทวี ฯ
๏ เมื่อนั้น นางเบญกายยักษี
บังคมลาพญาอสุรี ลงมาจากที่ปราสาทชัย
จึ่งชำระองค์ทรงเครื่อง อร่ามเรืองพักตร์ผ่องดั่งแขไข
พร้อมด้วยสนมกำนัลใน เสด็จไปทรงรถรัตนา ฯ
๏ เสนีให้เคลื่อนพระประเทียบ เรียงเรียบโดยกระบวนซ้ายขวา
ออกจากพระนครลงกา ตรงมายังสวนอุทยาน ฯ
๏ ครั้นถึงประทับกับเกยแก้ว แล้วลงจากรถมุกดาหาร
พาฝูงอนงค์บริวาร ไปนิเวศน์สถานพระมารดา ฯ
๏ จึ่งเข้าสวมสอดกอดบาท พระชนนีธิราชเสน่หา
ซบพักตร์สะอื้นโศกา ดั่งว่าจะสิ้นสมประดี ฯ
๏ เมื่อนั้น นางตรีชาดายักษี
ครั้นเห็นพระราชบุตรี เทวีสวมสอดด้วยความรัก
ลูบไล้ไปทั่วสารพางค์ แล้วอุ้มองค์นางขึ้นใส่ตัก
วันนี้แม่พึ่งเห็นพักตร์ คิดว่าจักไม่พบกัน
ว่าพลางเชยชมพระธิดา กัลยาจูบจอมถนอมขวัญ
แสนโศกโศการำพัน พ่างเพียงชีวันจะบรรลัย ฯ
๏ เมื่อนั้น เบญกายเยาวยอดพิสมัย
กอดบาทชนนีเข้าไว้ สะอื้นไห้แล้วแจ้งกิจจา
บัดนี้พระองค์ทรงนัคเรศ มงกุฎเกศอสูรยักษา
ให้ลูกนิมิตกายา เหมือนองค์สีดาเยาวมาลย์
ไปลวงพระรามพระลักษมณ์ ผู้วงศ์จักรพรรดิมหาศาล
ทำตายลอยอยู่ในชลธาร แทบท่าสรงสนานภูมี
ครั้นจะขืนขัดก็จนใจ กลัวภัยพญายักษี
จะทำโทษาฆ่าตี เทวีเล่าพลางพลางโศกา ฯ
๏ เมื่อนั้น นางตรีชาดายักษา
ได้ฟังพระราชธิดา กัลยาพ่างเพียงจะขาดใจ
โอ้อนิจจานะลูกเอ๋ย กรรมสิ่งใดเลยมาซัดให้
พ่อเจ้าก็จากอกไป เป็นตายฉันใดไม่พบกัน
ตัวแม่นี้ตั้งแต่ทนทุกข์ ไม่มีสิ่งสุขเกษมสันต์
ยังแต่เจ้าดวงชีวัน นอกนั้นมิได้เห็นใคร
ขับพ่อเสียแล้วมิหนำ มาซํ้าฆ่าลูกก็เป็นได้
รํ่าพลางแสนโศกาลัย อรไทเพียงสิ้นสมประดี ฯ
๏ เมื่อนั้น นางเบญกายยักษี
กราบบาทสมเด็จพระชนนี เทวีสนองพระวาจา
อันเกิดมาในภพทั้งหลาย ความตายนั้นอยู่เบื้องหน้า
กรรมแล้วจะสู้เวทนา ไปกว่าจะสิ้นชีวัน
พระมารดาค่อยอยู่สถาวร อย่าทุกข์ร้อนวิโยคโศกศัลย์
ว่าแล้วถวายบังคมคัล ผันพักตร์ย่างเยื้องดำเนินไป ฯ
๏ ครั้นถึงที่อยู่พระลักษมี ยอกรชุลีประนมไหว้
แกล้งทำโศกาอาลัย ใส่ไคล้ด้วยกลมารยา ฯ
๏ เมื่อนั้น พระชนนีโลกเสน่หา
ทอดพระเนตรเห็นนางอสุรา เข้ามาบังคมแล้วโศกี
ให้คิดฉงนสนเท่ห์นัก ด้วยไม่รู้จักยักษี
จึ่งมีพระราชเสาวนีย์ เจ้านี้มีนามกรใด
รูปทรงแน่งน้อยโสภา ไฉนจึ่งมาร้องไห้
ทุกข์ร้อนอาวรณ์ด้วยสิ่งใด มาหาเราไยอสุรี ฯ
๏ เมื่อนั้น นวลนางเบญกายยักษี
ได้ฟังพระราชเสาวนีย์ ชุลีกรสนองพระวาจา
อันตัวของข้าบาทบงสุ์ ทรงนามเบญกายยักษา
เป็นบุตรนางตรีชาดา พิเภกอสุรานั้นบิดร
ทศกัณฐ์ขับจากเวียงชัย ไปอยู่เป็นข้าพระทรงศร
ค่อยได้ความสุขสถาวร ด้วยพระสี่กรปรานี
ตัวข้าเป็นบุตรจงรัก ภักดีต่อพระมเหสี
อันทศกัณฐ์อสุรี น่าที่จะม้วยมรณา
ขอเอาเบื้องบาทพระแม่เจ้า เป็นฉัตรร่มเกล้าไปภายหน้า
จึ่งอุตส่าห์เล็ดลอดออกมา หวังจะฝากชีวาบังอร
ทูลพลางทางชำเลืองเนตร สังเกตลักขณาดวงสมร
จำสำคัญได้แน่นอน ก็ลาบทจรออกไป ฯ
๏ ขึ้นนั่งยังราชรถทรง พร้อมฝูงอนงค์น้อยใหญ่
เคลื่อนหมู่พหลพลไกร คืนไปลงกาธานี ฯ
๏ ครั้นถึงประทับกับเกยแก้ว อันเพริศแพร้วด้วยดวงมณีศรี
ยอกรเหนือเกล้าเมาลี อสุรีนิมิตกายา ฯ
๏ ทรงโฉมประโลมวิ ไลลักษณ์ ผิวพักตร์เพียงเทพเลขา
อรชรอ้อนแอ้นจำเริญตา เหมือนองค์สีดาวิลาวัณย์
แล้วจึ่งแหวกม่านอลงกรณ์ ดั่งนางอัปสรในสวรรค์
ลงจากรถแก้วแพรวพรรณ จรจรัลขึ้นเฝ้าพญามาร ฯ
๏ เมื่อนั้น ทศเศียรสุริย์วงศ์ใจหาญ
เสด็จเหนือแท่นแก้วอลงการ ท่ามกลางบริวารกัลยา
เห็นนางเบญกายหลานรัก ทรงลักษณ์ยิ่งเทพเลขา
สำคัญจิตคิดว่าสีดา เสน่หาพ่างพ้นพันทวี
รสรักรัญจวนป่วนสวาท มิอาจนั่งอยู่กับที่
โจนจากแท่นแก้วมณี จรลีมารับอรไท ฯ
๏ จึ่งมีมธุรสวาจา แก้วตาผู้ยอดพิสมัย
ขอเชิญยุพเยาว์ดวงใจ มานั่งในอาสน์อลงกรณ์
เป็นที่สิริไสยาสน์ ร่วมราชภิรมย์สโมสร
จะถนอมกล่อมเลี้ยงบังอร มิให้อนาทรสักนาที ฯ
๏ เมื่อนั้น นางเบญกายยักษี
เห็นองค์พญาอสุรี เสด็จลงจากที่บัลลังก์ทรง
ด้วยได้เห็นรูปนิมิต คิดว่าสีดานวลหง
ดำเนินเดินเข้ามาเคียงองค์ ใหลหลงประโลมด้วยวาจา
นางจึ่งน้อมเศียรอภิวาทน์ พระบาทจงโปรดเกศา
ข้าคือเบญกายอสุรา มิใช่สีดาเทวี ฯ
๏ เมื่อนั้น ท้าวทศพักตร์ยักษี
ยิ้มแล้วจึ่งกล่าววาที ว่าไยฉะนี้เยาวมาลย์
พี่คิดถึงเจ้าทุกเวลา ดั่งหนึ่งอุราจะแตกฉาน
แสนทุกข์แสนเทวษมาช้านาน สงสารบ้างเถิดนะน้องรัก
ว่าพลางจูงกรขึ้นแท่นทรง แล้วโอบอุ้มองค์ขึ้นใส่ตัก
ตระโบมโลมลูบจูบพักตร์ พญายักษ์จึ่งกล่าวสุนทร
พี่จะตั้งเจ้าไว้ให้เป็นเอก ร่วมเศวกฉัตรประภัสสร
ใหญ่กว่าอนงค์บังอร มิให้อนาทรฤทัย
อันการบำรุงบำเรอรัก จะต้องถือมือหนักก็หาไม่
สาวสวรรค์ขวัญตาอย่าอาลัย ในองค์พระรามสามี ฯ
๏ เมื่อนั้น นวลนางเบญกายยักษี
ทรุดลงจากตักอสุรี เทวีสลัดปัดกร
ทศกัณฐ์ยิ่งกระหวัดรัดกาย ความเจ็บความอายดั่งต้องศร
ยิ่งบอกยิ่งเข้ามาว่าวอน บังอรก็คลายกายา
อันรูปนิมิตก็สูญหาย คืนเป็นเบญกายยักษา
กราบลงแทบเบื้องบาทา พลางก้มพักตราไม่พาที ฯ
๏ เมื่อนั้น ท้าวราพนาสูรยักษี
พิศเพ่งเล็งโฉมนางเทวี กลายเป็นอสุรีนัดดา
ให้คิดสะเทินเขินใจ ตะลึงไปมิใคร่จะดูหน้า
อนิจจาลุงคิดว่าสีดา ขอสมาเสียเถิดนะหลานรัก
ทีนี้จะสมอารมณ์หมาย ด้วยอุบายปรีชาเจ้าแหลมหลัก
อันซึ่งพระรามพระลักษมณ์ เห็นจักสิ้นชีพชีวี
นัดดาจงเร่งรีบไป อย่าให้ทันอุทัยไขศรี
เสร็จแล้วจงคืนมาธานี ลุงนี้จะคอยบังอร ฯ
๏ เมื่อนั้น นวลนางเบญกายดวงสมร
ก้มเกล้าดุษฎีชุลีกร บทจรออกมาแล้วเหาะไป ฯ
๏ งามดั่งเมขลานารี ข้ามมหานทีสมุทรใหญ่
ลงยังฟากฝั่งชลาลัย เหนือที่ทัพชัยพระรามา
จึ่งเข้าอาศัยหยุดพัก สำนักร่มไทรใบหนา
ยอกรร่ายเวทวิทยา อสุรานิมิตอินทรีย์ ฯ
๏ กลายเป็นสีดานงลักษณ์ ดวงพักตร์แช่มช้อยเฉลิมศรี
ทำตายลอยมาในนที เร็วรี่ดั่งวายุพาจร ฯ
๏ ครั้นถึงที่ฉนวนลงสรง ขององค์พระรามทรงศร
ก็เข้าไปเกยกายนิ่งนอน อยู่ริมสาครที่หาดทราย ฯ
๏ เมื่อนั้น พระตรีภพลบโลกทั้งหลาย
บรรทมเหนือแท่นแก้วแพรวพราย กรก่ายพักตร์คะนึงถึงสีดา
ป่านนี้เจ้าพี่จะเป็นไฉน ดวงใจแสนสุดเสน่หา
ครั้งหนึ่งผูกคอให้มรณา หากว่าวายุบุตรไปทัน
แก้ลงแล้วแจ้งข่าวสาร หาไม่เยาวมาลย์จะอาสัญ
ถึงกระนั้นอยู่ในมือมัน พี่นี้หวาดหวั่นฤทัยนัก
แต่ผุดลุกผุดนั่งไม่มีสุข แสนทุกข์แสนเทวษเพียงอกหัก
แสนอาลัยในองค์นงลักษณ์ พระทรงจักรมิได้นิทรา
จนล่วงปัจฉิมราตรี สกุณีเพรียกพร้องก้องป่า
เสนาะเสียงแมลงผึ้งภุมรา สุริยาเยี่ยมยอดยุคุนธร ฯ
๏ จึ่งบ้วนพระโอษฐ์สรงพระพักตร์ แล้วชวนพระลักษมณ์ทรงศร
เสด็จไปสระสรงสาคร เสนาวานรก็ตามมา ฯ
๏ ครั้นถึงริมฝั่งชลาลัย ภูวไนยเหลือบแลซ้ายขวา
เห็นรูปอสูรมารยา เกยอยู่ที่ท่าหาดทราย
อรชรอ้อนแอ้นระทวยทรง เหมือนองค์สีดาโฉมฉาย
ตกใจเพียงสิ้นชีวาวาย พระนารายณ์วิ่งไปด้วยความรัก ฯ
๏ ครั้นถึงลดองค์ลงแนบน้อง สองกรช้อนเกศขึ้นใส่ตัก
พินิจพิศดูดวงพักตร์ กายกรนรลักษณ์วนิดา
มิได้ผิดเพี้ยนทั้งผิวพรรณ สำคัญว่าสีดาเสน่หา
ให้อัดอั้นหวั่นทั่วทั้งกายา ผ่านฟ้าพ่างเพียงจะขาดใจ
สะอื้นพลางพลางเรียกพระลักษมณ์ น้องรักพี่ยอดพิสมัย
บัดนี้สีดามาบรรลัย อยู่ในกระแสวารี ฯ
๏ เมื่อนั้น พระลักษมณ์ทรงสวัสดิ์รัศมี
พินิจพิศเพ่งทั้งอินทรีย์ สำคัญว่าพี่นางมรณา
ความรักความเสียดายนั้นสุดคิด ร้อนจิตเพียงต้องฟ้าผ่า
ซบพักตร์ลงทรงโศกา ดั่งหนึ่งชีวาจะจากจร ฯ
๏ เมื่อนั้น พระกฤษณุรักษ์ทรงศร
แสนโศกโศกาอาวรณ์ ภูธรครวญครํ่ารำพัน
โอ้อนิจจาสีดาเอ๋ย ไฉนเลยมาม้วยอาสัญ
พี่ก็ได้ให้ข่าวเป็นสำคัญ ว่าจะยกพลขันธ์ไปราวี
จะสุดแค้นแสนเทวษเป็นไฉน จึ่งไม่ครองชีวาไว้ท่าพี่
หรือไอ้ทศเศียรอัปรีย์ อสุรีมันกริ้วโกรธา
ว่าวายุบุตรไปสังหาร สหัสกุมารยักษา
แล้วเผาบูรีลงกา มันจึ่งฆ่าน้องให้ตายตาม
นิจจาเอ๋ยเจ้าเคยเป็นเพื่อนยาก ลำบากด้วยกันทั้งสาม
พี่กับอนุชาพยายาม หวังจะทำสงครามด้วยไพรี
ฆ่าเสียให้สิ้นพงศ์พันธุ์ พวกไอ้ทศกัณฐ์ยักษี
เมื่อเจ้ามาม้วยชีวี สุดที่จะทำศึกไป
ครั้นว่าจะคืนพารา ทั้งไตรโลกาจะหมิ่นได้
พี่จะสู้เสียชีวาลัย ร่วมในกองกูณฑ์ด้วยน้องรัก
สองกษัตริย์แสนเทวษแสนโศก แสนวิโยคพ่างเพียงอกหัก
ต่างสลบซบลงไม่เงยพักตร์ ปิ้มจักสิ้นชีพชีวี ฯ
๏ บัดนั้น เสนาโยธากระบี่ศรี
เห็นองค์พระลักษมณ์พระจักรี โศกีรํ่ารักนางสีดา
จนสิ้นสุรเสียงทั้งสององค์ สลบลงด้วยความเสน่หา
บรรดาวานรเสนา ที่ตามมาก็ตระหนกตกใจ
ดั่งหนึ่งพระกาลพาลราช ฟันฟาดตัดเศียรไปได้
ต่างตนต่างโศกาลัย มี่ไปทั้งท่าสาคร ฯ
๏ เมื่อนั้น พระนารายณ์สุริย์วงศ์ทรงศร
กับองค์พระลักษมณ์ฤทธิรอน แว่วเสียงวานรโศกา
ต่างฟื้นคืนได้สมประดี องค์พระจักรีนาถา
พิโรธโกรธกริ้วดั่งเพลิงฟ้า ว่าเหวยหนุมานชาญฉกรรจ์
ตัวเอ็งนี่ล่วงบรรหาร ผลาญโคตรขุนมารให้อาสัญ
บัดนี้ทศเศียรอาธรรม์ มันฆ่าสีดาเทวี
ตัวกูนี้สู้ติดตาม หวังทำสงครามด้วยยักษี
เมื่อนางมาตายเสียบัดนี้ กระบี่จะว่าประการใด ฯ
๏ บัดนั้น หนุมานผู้มีอัชฌาสัย
ได้ฟังบัญชาภูวไนย น้อมเศียรทูลไปด้วยปรีชา
อันรูปนี้ดูประหลาดนัก ใช่องค์อัคเรศเสน่หา
เห็นจะเป็นอสูรมารยา แปลงมาให้เหมือนนางเทวี
ด้วยอุบายเล่ห์กลสงคราม มิให้ข้ามไปเมืองยักษี
พระองค์ทรงฟ้าธาตรี ภูมีหยุดยั้งฤทัยคิด ฯ
๏ เมื่อนั้น พระสุริย์วงศ์องค์นารายณ์จักรกฤษณ์
ได้ฟังดั่งต้องเพลิงพิษ ทรงฤทธิ์ยิ่งกริ้วโกรธา
ผุดลุกขึ้นยืนกระทืบบาท ตวาดเสียงเพียงหนึ่งฟ้าผ่า
เหวยเหวยหนุมานพาลา ไฉนว่ามิใช่นางเทวี
ทั้งรูปทรงส่งศรีดวงพักตร์ ก็เห็นประจักษ์ถ้วนถี่
นรลักษณ์ที่ในอินทรีย์ สำคัญนั้นมีทุกสิ่งไป
อีกทั้งภูษาสไบทรง ธำมรงค์ที่เอ็งเอาไปให้
ก็ติดอยู่กับองค์อรไท หรือว่ามิใช่ให้ว่ามา ฯ
๏ บัดนั้น วายุบุตรวุฒิไกรใจกล้า
ก้มเกล้าสนองพระบัญชา ผ่านฟ้าจงได้ปรานี
สำคัญมีมาก็จริงอยู่ พิเคราะห์ดูเป็นกลยักษี
ธรรมดาสัตว์สิ้นชีวี มิได้เน่าพองอย่าพึงคิด
อันศพนี้สดไม่มีกลิ่น จะลอยวารินนั้นเห็นผิด
ทั้งพลับพลาพระองค์ทรงฤทธิ์ สถิตเหนือลงกากรุงไกร
เหตุไฉนจึ่งรูปศพนี้ จะลอยทวนวารีขึ้นมาได้
ข้าขอเอาขึ้นบนกองไฟ ชันสูตรดูให้ประจักษ์ตา
แม้นว่าเป็นรูปอุบายกล จะไม่ทนเพลิงแรงแสงกล้า
ถ้าองค์อัครราชชายา เห็นว่าจะสิ้นกับอัคคี
พระองค์จงลงโทษกร ฟันฟอนตัดเกล้าเกศี
ข้าผู้ล่วงราชวาที ให้ม้วยชีวีไปตามกัน ฯ
๏ เมื่อนั้น พระกฤษณุรักษ์รังสรรค์
ฟังลูกพระพายเทวัญ ทรงธรรม์จึ่งทอดทัศนา
แต่เศียรไปจนสุดบาท ก็ประหลาดเหมือนวายุบุตรว่า
คลายโศกเสื่อมความโกรธา จึงบัญชาสั่งโยธี
เร่งเร็วช่วยกันประชุมเพลิง ให้เถกิงเริงแรงรัศมี
เผาดูให้รู้ว่าร้ายดี ตามคำกระบี่หนุมาน ฯ
๏ บัดนั้น จึ่งหมู่วานรทวยหาญ
ก้มเกล้ารับราชโองการ ต่างวิ่งลนลานวุ่นไป ฯ
๏ บ้างแบกบ้างขนฟืนมา โยธาทุ่มลงเป็นกองใหญ่
เสร็จแล้วก็ชวนกันจุดไฟ ตามในบัญชาพระจักรี ฯ
๏ บัดนั้น หนุมานผู้ชาญชัยศรี
จึ่งให้วานรโยธี ล้อมกองอัคคีรอบราย ฯ
๏ แล้วยกรูปมารยาขึ้นวาง บนกลางเพลิงแรงแสงฉาย
เขม้นดูด้วยรู้ในอุบาย หมายใจจะจับอสุรา ฯ
๏ เมื่อนั้น ฝ่ายนางเบญกายยักษา
ต้องเพลิงร้อนทั่วทั้งกายา ดั่งหนึ่งชีวาจะบรรลัย
สุดคิดสุดฤทธิ์จะทำกล ไม่อาจจะทนอยู่ได้
ก็เหาะขึ้นตามควันไฟ หนีไปด้วยกำลังฤทธี ฯ
๏ เมื่อนั้น หนุมานผู้ชาญชัยศรี
เหลือบแลเห็นนางอสุรี เหาะหนีไปตามเปลวควัน
รวดเร็วดั่งวายุพาจร วานรโกรธาตัวสั่น
กวัดแกว่งตรีเพชรดั่งไฟกัลป์ ระเห็จหันเหาะตามอสุรา ฯ
๏ ครั้นทันก็โถมเข้ารวบรัด หัตถ์หนึ่งฉวยจิกเกศา
ได้แล้วก็กลับลงมา ด้วยกำลังฤทธาวานร ฯ
๏ จึ่งพานางมารเข้าถวาย องค์พระนารายณ์ทรงศร
ท่ามกลางโยธาพลากร คอยฟังภูธรบัญชา ฯ
๏ เมื่อนั้น พระตรีภพลบโลกนาถา
เห็นวายุบุตรผู้ศักดา ได้นางยักษ์มาก็ดีใจ
คลายความวิโยคโศกศัลย์ กระทืบบาทสนั่นหวั่นไหว
เหม่เหม่ดูดู๋อีจังไร บังอาจทำได้ถึงเพียงนี้
ตรัสพลางมีราชบัญชา สั่งพญาสุครีพกระบี่ศรี
จงเอาอี่มารยากาลี เฆี่ยนตีซักถามเนื้อความมัน
สั่งแล้วเสด็จจากท่าสรง กับองค์อนุชารังสรรค์
ยุรยาตรนาดกรจรจรัล มายังสุวรรณพลับพลา ฯ
๏ บัดนั้น ลูกพระอาทิตย์ฤทธิ์กล้า
ให้ผูกคอนางมารตามมา ถึงหน้าพลับพลารูจี
นั่งลงตรงที่พระลาน พร้อมหมู่ทวยหาญกระบี่ศรี
จึ่งตั้งกระทู้ถามอสุรี เหตุใดมึงนี้บังอาจใจ
ไม่กลัวศักดาวานร เชื้อชาตินามกรเป็นไฉน
ถิ่นฐานบ้านเมืองอยู่แห่งใด ความคิดของใครใช้มา
จึ่งแปลงเป็นองค์พระลักษมี มเหสีพระนารายณ์นาถา
ทำตายลอยอยู่ในคงคา ด้วยกลมารยาสากัน
จิตจงประสงค์สิ่งใด อีจังไรทรลักษณ์โมหันธ์
จงให้การแต่โดยสัจธรรม์ หาไม่ชีวันจะวายปราณ ฯ
๏ เมื่อนั้น เบญกายผู้ยอดสงสาร
จึ่งแก้กระทู้ด้วยปรีชาญ ให้การว่าตัวของข้านี้
เป็นหลานเจ้าลงกาพระนคร นามกรเบญกายยักษี
บุตรพญาพิเภกอสุรี ชนนีนั้นชื่อตรีชาดา
ข่าวว่าบิตุเรศบรรลัย ด้วยภัยพระนารายณ์นาถา
สงสัยใคร่แจ้งกิจจา ครั้นจะมาโดยเพศอสุรี
ก็กลัวกระบี่รี้พล จึ่งแปลงตนเป็นพระมเหสี
ฟังดูให้รู้ว่าร้ายดี แล้วตัวข้านี้จะกลับไป
เป็นความสัจจาซึ่งว่าขาน จะให้การมุสานั้นหาไม่
ขอท่านผู้ปรีชาไว จงได้มีจิตเมตตา ฯ
๏ บัดนั้น ลูกพระอาทิตย์ฤทธิ์กล้า
ได้ฟังคำนางอสุรา ว่าเป็นธิดาสหายรัก
พาซื่อมิได้ซักถาม ข้อความให้แจ้งประจักษ์
ด้วยพญาพิเภกขุนยักษ์ ทศพักตร์ขับจากธานี
จึ่งให้วานรเสมียน เขียนคำให้การยักษี
เสร็จแล้วก็รีบจรลี มาที่พลับพลาอลงการ ฯ
๏ จึ่งน้อมเศียรเกล้าบังคมทูล นเรนทร์สูรจักรพรรดิมหาศาล
ข้าบาทซักถามนางมาร ให้การเป็นเรื่องแต่เดิมมา
ว่าเป็นหลานท้าวทศพักตร์ ลูกรักพิเภกยักษา
ชื่อเบญกายอสุรา นางตรีชาดาเป็นมารดร
แจ้งว่าบิดานั้นตาย ด้วยอาญาพระนารายณ์ทรงศร
จึ่งแปลงเป็นอัครราชบังอร มาฟังข่าวบิดรว่าร้ายดี
แล้วจะกลับคืนข้ามไป ยังพิชัยลงกาบูรีศรี
มิได้เป็นเสี้ยนไพรี ต่อใต้ธุลีบาทา ฯ
๏ เมื่อนั้น พระจักรแก้วสุริย์วงศ์นาถา
ฟังคำให้การอสุรา โกรธาดั่งไฟบรรลัยกัลป์
ดูดู๋ลูกพระอาทิตย์ เหตุใดมืดมิดโมหันธ์
ซึ่งว่าไม่มีใครใช้มัน คำนั้นเห็นจริงหรือว่าไร
จึ่งไม่ซักไซ้ไต่ถาม เอาความข้อนี้ให้ได้
หรือลูกสหายร่วมใจ จึ่งแก้ไขเลือกว่าเอาแต่ดี ฯ
๏ บัดนั้น น้องพญาพาลีเรืองศรี
ฟังราชบรรหารพระจักรี ดั่งหนึ่งตรีเพชรมาฟาดฟัน
ได้ความอัปยศอดสู แก่หมู่โยธาพลขันธ์
ทั้งกลัวอาญาพระทรงธรรม์ ถวายบังคมคัลแล้วออกมา ฯ
๏ จึ่งสั่งราชมัลตัวนาย ให้เอาเบญกายยักษา
ผูกเท้าผูกเอวตรึงตรา ลงอาญาถามความมัน ฯ
๏ บัดนั้น วานรเพชฌฆาตตัวขยัน
ฉุดนางเบญกายใจฉกรรจ์ ปักหลักผูกพันเข้าทันที
แล้วจึ่งบีบมือบีบขมับ เฆี่ยนขับขู่นางยักษี
ล้วนฝีมือหนักเข้ามาตี สามทีให้หยุดถามไป ฯ
๏ บัดนั้น สุครีพเสนาผู้ใหญ่
จึ่งซักว่าเหวยอี่จังไร ไยจึ่งมุสาให้การ
ถึงจะมาฟังกิจบิตุเรศ เหตุใดทำสิ้นสังขาร
เหมือนพระมเหสีวายปราณ ให้ผ่านฟ้าโศกาอาวรณ์
ข้อซึ่งไม่มีผู้ใดใช้ ยังไม่เห็นจริงของมึงก่อน
ซักพลางพลางสั่งวานร ให้ผลัดกรกันเข้ามาตี ฯ
๏ เมื่อนั้น นางเบญกายยักษี
ความเจ็บเป็นพ้นพันทวี อสุรีร้องอึงคะนึงไป
เมตตาข้าเถิดนะวานร งดก่อนจะบอกจริงให้
ด้วยเจ้าลงกากรุงไกร ตรัสใช้ให้แปลงกายา
เหมือนองค์สีดานงลักษณ์ ลวงพระหริรักษ์นาถา
หวังจะตัดศึกด้วยปรีชา มิให้ถึงลงกาธานี
ครั้นว่าจะขัดก็ไม่ได้ ด้วยกลัวภัยพญายักษี
โทษาข้าถึงสิ้นชีวี ทั้งนี้สุดแต่จะโปรดปราน ฯ
๏ บัดนั้น สุครีพผู้ปรีชาหาญ
ซักไซ้ไล่เลียงนางมาร จนสิ้นการกังขาราคี
เห็นจริงแล้วสั่งวานร ให้แก้กรแก้เท้ายักษี
ก็เข้าไปเฝ้าพระจักรี ยังที่สุวรรณพลับพลา ฯ
๏ ครั้นถึงน้อมเศียรกราบลง ทูลพระภุชพงศ์นาถา
เสร็จสิ้นตามคำอสุรา แล้วคอยบัญชาพระภูธร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังลูกพระทินกร วานรทูลคำให้การ
เห็นจริงว่าทศกัณฐ์ใช้ ภูวไนยจึ่งมีบรรหาร
อันซึ่งอี่เบญกายมาร สาธารณ์ทำได้ถึงเพียงนี้
ฝ่ายพญาพิเภกอสุรา ก็เป็นบิดาของยักษี
จงปรึกษาโทษอี่กาลี จะถึงที่สถานประการใด ฯ
๏ บัดนั้น พิเภกผู้มีอัชฌาสัย
ก้มเกล้ารับสั่งภูวไนย อาลัยถึงราชธิดา
แต่ความโกรธความแค้นเหลือแค้น ให้แน่นอกตันใจยักษา
จึ่งทูลสนองพระบัญชา ถึงเป็นบุตรข้าอสุรี
แต่ซึ่งตัวมันอุบาย แปลงกายเป็นพระมเหสี
ทำตายมาลวงพระจักรี โทษนี้ถึงสิ้นชีวิต
ชอบให้ตัดเศียรเสียบประจาน จึ่งควรกับการที่มันผิด
อันหมู่พาลาปัจจามิตร ทุกทิศจะเกรงพระเดชา ฯ
๏ เมื่อนั้น พระจักรรัตน์แก้วนาถา
ได้ฟังพิเภกอสุรา ปรึกษาให้ล้างชีวี
เห็นเป็นสัจธรรม์สุจริต ทรงฤทธิ์เมตตายักษี
จึ่งมีพระราชวาที อันอีเบญกายสาธารณ์
ทำทุจริตทรลักษณ์ โทษหนักถึงสิ้นสังขาร
จะฆ่าเสียก็ไม่ต้องการ เรายกให้ท่านผู้บิดา
แล้วจึ่งตรัสสั่งลูกพระพาย จงพาเบญกายยักษา
ไปส่งให้พ้นโยธา ถึงแดนลงกากรุงไกร ฯ
๏ บัดนั้น คำแหงหนุมานทหารใหญ่
รับสั่งพระตรีภูวไนย บังคมไหว้แล้วรีบบทจร ฯ
๏ ครั้นถึงจึ่งกล่าววาจา ดูราเบญกายดวงสมร
บัดนี้สมเด็จพระสี่กร ภูธรไม่ล้างชีวี
บัญชาใช้พี่ไปส่งเจ้า ให้พ้นเหล่าโยธากระบี่ศรี
ว่าพลางอุ้มนางอสุรี เหาะขึ้นยังที่เมฆา ฯ
๏ เลื่อนลอยมาในอัมพร อาวรณ์ด้วยความเสน่หา
ครั้นข้ามถึงแดนลงกา ก็ลงมายังพื้นสุธาธาร ฯ
๏ จึ่งกล่าวมธุรสวาที มารศรีผู้ยอดสงสาร
พี่ปรารมภ์ถึงเจ้าเยาวมาลย์ จะวายปราณด้วยภัยพระสี่กร
คิดคิดจะทูลขอโทษ พอพระองค์ตรัสโปรดประทานก่อน
สิ้นความวิตกที่อกร้อน ให้มาส่งบังอรก็สมคิด
อันความชื่นชมโสมนัส ดั่งได้สมบัติดุสิต
บุญพี่กับเจ้าเคยเป็นมิตร พระทรงฤทธิ์จำเพาะใช้มา
เราสองควรเคียงเรียงพักตร์ ร่วมรักในรสเสน่หา
เป็นคู่สู่สมภิรมยา ไปกว่าชีวาจะจากจร ฯ
๏ เมื่อนั้น นางเบญกายดวงสมร
ได้ฟังวาจาพานร บังอรคิดเขินสะเทินใจ
ค้อนให้แล้วตอบพจมาน มาเจรจาเกี้ยวพานก็เป็นได้
นี่หากไม่สิ้นชีวาลัย จึ่งใส่ไคล้แต่งว่าพาที
ใช่ว่าข้านี้ใจเบา จะไม่รู้ทันเท่ากระบี่ศรี
อย่าพักเลียมเล่นเช่นนี้ ถึงเป็นสตรีก็เข้าใจ ฯ
๏ ดวงเอยดวงสมร เจ้างามงอนผู้ยอดพิสมัย
แสนรักพี่รักอรไท ว่าไยฉะนี้กัลยา
ความจริงไม่ล่อลวงเจ้า ยุพเยาว์แน่งน้อยเสน่หา
อันแสนสมบัติในลงกา จะได้แก่บิดาของเทวี
เราสองก็จะครองกันเป็นสุข แสนสนุกภิรมย์เกษมศรี
ว่าพลางคว้าไขว่ไปในที ขุนกระบี่หยอกเย้ากัลยา ฯ
๏ เมื่อนั้น นวลนางเบญกายเสน่หา
ปัดกรค้อนคมนัยนา อนิจจาข่มเหงไม่เกรงใจ
เหตุว่าเป็นหญิงมาผู้เดียว ทางเปลี่ยวไม่ว่าอะไรได้
น้อยจิตเพียงชีวิตจะบรรลัย ว่าพลางผลักไสไม่ไยดี ฯ
๏ น้องเอยน้องรัก เยาวลักษณ์ผู้มิ่งมารศรี
ผลักพี่เสียไยนางเทวี ปรานีบ้างเถิดนะนงคราญ
ว่าพลางอิงแอบแนบชิด จุมพิตด้วยความเกษมศานต์
ประคองต้องดวงปทุมมาลย์ หอมหวานกลิ่นรสเสาวคนธ์
ภุมเรศร่อนลงประจงเคล้า เร่าร้องก้องในโพยมหน
เชยซาบเกสรโกมล ฝนสวรรค์ครั่นครื้นธาตรี ฯ
๏ เมื่อนั้น นวลนางเบญกายโฉมศรี
ได้สู่สมร่วมรสฤดี กับขุนกระบี่ผู้ศักดา
มีความชื่นชมโสมนัส ประดิพัทธ์พูนเพิ่มเสน่หา
ความรักเพียงสิ้นชีวา กัลยาไม่ห่างวานร
แสนสนิทพิสมัยใหลหลง งวยงงด้วยทหารพระทรงศร
ลืมกลัวท้าวยี่สิบกร บังอรเกษมเปรมปรีดิ์ ฯ
๏ เมื่อนั้น หนุมานผู้ชาญชัยศรี
สังวาสเบญกายอสุรี ยินดีดั่งได้วิมาน
โลมลูบจูบปรางพลางเชยพักตร์ น้องรักผู้ยอดสงสาร
พี่มิใคร่จากองค์นงคราญ หากว่าการศึกนั้นยังมี
จำเป็นจะลาไปก่อน ดวงสมรอย่าน้อยใจพี่
เชิญเจ้าเยาวยอดสตรี คืนเข้าบุรีลงกา ฯ
๏ เมื่อนั้น นวลนางเบญกายเสน่หา
ฟังวายุบุตรผู้ศักดา กัลยาพ่างเพียงจะขาดใจ
ชลนัยน์คลอคลองนองเนตร น้อมเกศกราบลงแล้วร้องไห้
อนิจจาควรหรือไม่อาลัย จะทิ้งไว้ให้ได้อัประมาณ
เสียแรงเกิดมาเป็นสตรี เสียทีเสียตัวด้วยลมหวาน
เสียรู้เพราะหลงด้วยลมพาน เสียกลปานเสียชีวาลัย
ทั้งนี้ก็เพราะเบาจิต ผิดเองจะโทษผู้ใดได้
กรรมแล้วจะใช้กรรมไป ว่าพลางอรไทก็โศกี ฯ
๏ เมื่อนั้น วายุบุตรผู้ชาญชัยศรี
เห็นนางเบญกายอสุรี เทวีครวญครํ่ารำพัน
จึ่งโอบอุ้มนางขึ้นใส่ตัก จุมพิตพิศพักตร์แล้วรับขวัญ
เจ้าอย่าโศกาจาบัลย์ กันแสงละห้อยน้อยใจ
แม้นว่าเสร็จศึกสงครามยักษ์ จะได้เรียงเคียงพักตร์พิสมัย
อุตส่าห์สงวนองค์ไว้ อย่าให้มลทินแผ้วพาน ฯ
๏ เมื่อนั้น เบญกายผู้ยอดสงสาร
ได้ฟังวาจาหนุมาน นงคราญค่อยคลายโศกา
ลดลงจากตักวานร วิงวอนพิไรรํ่าว่า
น้องขอฝากองค์พระบิดา จงเห็นแก่ข้าผู้ภักดี
สั่งพลางสะท้อนถอนใจ มิใคร่จะจากกระบี่ศรี
น้อมเศียรนบนิ้วอัญชุลี เทวีก็รีบเข้าลงกา ฯ
๏ ครั้นถึงจึ่งขึ้นยังปราสาท กราบบาททศพักตร์ยักษา
สะอื้นพลางทางทูลกิจจา ตัวข้าจำแลงแปลงองค์
เหมือนนางสีดาโฉมฉาย ทำตายอยู่ที่ท่าสรง
พระรามพระลักษมณ์สุริย์วงศ์ ลงมาจะสระสรงวารี
เห็นข้าก็ตระหนกตกใจ แสนโศกาลัยทั้งสองศรี
กอดประทับไว้กับอินทรีย์ ดั่งหนึ่งชีวีจะวายปราณ
ยังมีวานรเผือกผู้ รอบรู้ปรีชากล้าหาญ
ชื่อว่าคำแหงหนุมาน ซึ่งทำการเผาเมืองลงกา
เข้ามาพิศดูรูปกาย ทูลว่าอุบายยักษา
มิใช่องค์นางสีดา ยกข้าขึ้นวางบนอัคคี
เพลิงเผาเร่าร้อนทุกขุมขน สุดทนแล้วจึ่งเหาะหนี
วานรตามจับได้ทันที พระจักรีให้ลงอาญา
เจ็บปวดย่อยยับทั้งกาย ปิ้มจะวายชีวังสังขาร์
ว่าเป็นสตรีจึ่งปล่อยมา ทูลพลางอสุราก็โศกี ฯ
๏ เมื่อนั้น ท้าวราพนาสูรยักษี
ได้ฟังเบญกายพาที ให้เร่าร้อนอินทรีย์ดั่งเพลิงพิษ
ทอดถอนฤทัยไปมา อสุราอัดอั้นตันจิต
นั่งนิ่งตะลึงรำพึงคิด ปัจจามิตรครั้งนี้แหลมการณ์
จะทำกลล่อลวงก็ล่วงรู้ ทั้งหมู่โยธาก็กล้าหาญ
เห็นจะได้ประจญประจัญบาน หักราญรบพุ่งติดพัน
คิดแล้วกล่าวคำอันสุนทร ดูก่อนเบญกายหลานขวัญ
เจ้าอย่าโศกาจาบัลย์ กันแสงละห้อยน้อยใจ
ปลอบพลางเรียกเครื่องอลงการ สร้อยสะอิ้งสังวาลประทานให้
แก่หลานรักร่วมฤทัย แล้วเข้าในปราสาทรูจี ฯ
๏ บัดนั้น ฝ่ายวายุบุตรกระบี่ศรี
ครั้นนางเบญกายเทวี คืนเข้าบูรีลงกา
เหลือบแลชะแง้ตามไป จนสุดนัยน์เนตรซ้ายขวา
ถีบทะยานผ่านขึ้นยังเมฆา กลับมาเฝ้าองค์พระอวตาร ฯ
๏ เมื่อนั้น พระจักรีผู้ปรีชาหาญ
แต่พักพลอยู่ริมชลธาร ช้านานหลายราษราตรี
ดำริไปในการรณรงค์ ที่จะล้างโคตรวงศ์ยักษี
ให้ราบรื่นทั่วพื้นธรณี ตามที่ซึ่งไวกูณฐ์มา
แต่ผุดลุกผุดนั่งเหนือบรรจถรณ์ จนจันทรเลี้ยวเหลี่ยมภูผา
แสงทองรองเรื่อเมฆา สกุณาเร้าเร่งสุริยัน ฯ
๏ จึ่งชำระสระสรงทรงเครื่อง อร่ามเรืองดั่งเทพรังสรรค์
ก็เสด็จย่างเยื้องจรจรัล ออกสุวรรณพลับพลาอลงกรณ์ ฯ
๏ ลดองค์ลงเหนือบัลลังก์อาสน์ อันโอภาสจำรัสประภัสสร
พร้อมหมู่เสนาวานร ดั่งจันทรอยู่กลางดารา
จึ่งมีพระราชวาที แก่หมู่เสนีซ้ายขวา
ซึ่งจะยกพหลโยธา ล่วงข้ามมหาสมุทรไป
ยังเกาะลงกาเมืองมาร ใครจะคิดการเป็นไฉน
จึงจะไม่ลำบากยากใจ แกหมู่ไพร่พลโยธี ฯ
๏ บัดนั้น เสนาโยธากระบี่ศรี
ฟังราชบรรหารพระจักรี ยินดีดั่งได้โสฬส
ต่างตนต่างทูลอาสา โดยกำลังฤทธาด้วยกันหมด
บ้างจะโน้มพระเมรุบรรพต ลงเป็นทางบทจรไป
บ้างจะวิดวักตักสมุทร ให้แห้งหยุดเป็นหนทางใหญ่
บ้างจะเอารี้พลสกลไกร ใส่ในหัตถาแล้วพาจร
บ้างจะนิมิตเป็นสำเภา ใหญ่เท่าอัสกรรณสิงขร
บ้างจะเอาหางพาดสาคร ให้วานรไต่ข้ามชลธี ฯ
๏ บัดนั้น ฝ่ายชามพูวราชกระบี่ศรี
ได้ฟังพจนารถพระจักรี ชุลีกรสนองพระโองการ
อันหมู่โยธาวานร ล้วนมีฤทธิรอนกล้าหาญ
ภักดีต่อเบื้องบทมาลย์ คิดการอาสาภูวไนย
ก็จะได้สำเร็จด้วยฤทธี แต่ว่าหามีพระเกียรติไม่
ขอให้รี้พลสกลไกร ไปขนเอาศิลามา
ทุ่มทิ้งลงเป็นถนน ข้ามพลไปเมืองยักษา
พระเกียรติจะชั่วกัลปา ว่าองค์นารายณ์อวตาร ฯ
๏ เมื่อนั้น พระจักรกฤษณ์ลือฤทธิ์ทุกทิศาล
ฟังขุนกระบี่ปรีชาชาญ ผ่านฟ้าชื่นชมด้วยสมคิด
พักตร์ผ่องดั่งดวงจันทรา จึ่งมีบัญชาประกาศิต
ดูก่อนโอรสพระอาทิตย์ ท่านผู้มีฤทธิเกรียงไกร
จงคุมพวกพลนิกร ทุกหมู่วานรน้อยใหญ่
ขนศิลาถมท้องสมุทรไท จองถนนข้ามไปเมืองมาร ฯ
๏ บัดนั้น สุครีพผู้ปรีชาหาญ
รับสั่งสมเด็จพระอวตาร กราบกับบทมาลย์แล้วออกมา ฯ
๏ เกณฑ์พลทั้งสองพระนคร ท้าวพญาพานรพร้อมหน้า
ออกจากกองทัพพลับพลา พากันรีบเร่งตรงไป ฯ
๏ ครั้นถึงเนินทรายชายสมุทร จึ่งหยุดโยธาน้อยใหญ่
น้องพญาพาลีผู้ว่องไว ก็ว่าไปแก่สองเสนี
นิลพัทจงคุมนิกร วานรชมพูกระบี่ศรี
คำแหงหนุมานผู้ฤทธี คุมกระบี่ขีดขินเวียงชัย
สองนายผลัดกันรับส่ง ศิลาทิ้งลงสมุทรใหญ่
ให้เป็นถนนข้ามไป ยังเกาะพิชัยลงกา ฯ
๏ บัดนั้น วายุบุตรวุฒิไกรใจกล้า
ทั้งนิลพัทผู้ศักดา ฟังพญาสุครีพบัญชาการ
มีความชื่นชมโสมนัส ก็จัดวานรทวยหาญ
อื้ออึงริมฝั่งชลธาร ต่างตนปฏิญาณสัญญากัน ฯ
๏ ฝ่ายนิลพัทฤทธิรอน ก็พาวานรพลขันธ์
ทั้งยี่สิบเจ็ดสมุทรนั้น ไปยังอรัญคีรี ฯ
๏ ครั้นถึงเนินเขาหิมพานต์ ลูกพระกาลผู้ชาญชัยศรี
คิดแค้นหนุมานแสนทวี ไอ้นี่องอาจอหังการ์
มันทำหยาบหยามไม่เกรงพักตร์ อายนักไม่รู้ที่ไว้หน้า
วันนี้จะลองศักดา อวดกล้าจะได้เห็นกัน
คิดแล้วสำแดงแผลงฤทธิ์ ทศทิศกัมปนาทไหวหวั่น
สองเท้าก็คีบเขาหิมวันต์ สองมือนั้นชูคีรินทร
บรรดาโยธาทวยหาญ ก็ทะยานเข้าง้างเอาสิงขร
บ้างหักด้วยกำลังกายกร แบกได้คนละก้อนก็เหาะมา ฯ
๏ ครั้นถึงจึ่งเรียกวายุบุตร ท่านผู้ฤทธิรุทรแกล้วกล้า
จงรับเอาก้อนศิลา ทิ้งในมหาสาคร ฯ
๏ บัดนั้น คำแหงหนุมานชาญสมร
เห็นนิลพัทพานร ขนก้อนมหาคีรี
มาทั้งสองมือสองเท้า ใหญ่เท่าคันธมาทน์คีรีศรี
จึ่งว่าท่านทิ้งให้จงดี แต่ทีละก้อนอย่าพร้อมกัน ฯ
๏ บัดนั้น นิลพัทฤทธิแรงแข็งขัน
ฟังลูกพระพายเทวัญ จึ่งร้องเย้ยหยันด้วยวาจา
ท่านอย่ากล่าวแกล้งพาที ตัวเรานี้หนักนักหนา
ว่าแล้วทิ้งพร้อมกันลงมา จะให้ถูกกายาหนุมาน ฯ
๏ บัดนั้น วายุบุตรฤทธิไกรใจหาญ
วิ่งโดดโลดโผนโจนทะยาน เร็วปานดั่งลมพาจร
สองหัตถ์ซ้ายขวารวบรับ ฉวยจับไว้ได้ทั้งสี่ก้อน
ทิ้งลงในท้องสาคร ไหวกระฉ่อนโลกาธาตรี ฯ
๏ ครั้นแล้วดำริตริไป เหตุใดนิลพัทกระบี่ศรี
จึ่งอหังการ์ว่าตัวดี อ้างอวดฤทธีชัยชาญ
ดีแล้วจะได้เห็นกัน กูจะทดแทนมันที่ฮึกหาญ
คิดพลางพาพลบริวาร ทะยานไปอารัญบรรพต ฯ
๏ ครั้นถึงสำแดงศักดา ดั่งว่าเกิดกาลลมกรด
สะเทือนเลื่อนลั่นถึงโสฬส หักยอดบรรพตด้วยว่องไว ฯ
๏ ผูกศิลาเข้าทุกเส้นขน ทั่วตนจะเว้นก็หาไม่
เรียกเร่งบริวารบรรดาไป ได้พร้อมกันแล้วก็เหาะมา ฯ
๏ ครั้นถึงร้องลงไปทันที ท่านผู้มีฤทธิ์แกล้วกล้า
จงรับเอาก้อนศิลา ที่เราขนมาให้วานร ฯ
๏ บัดนั้น ฝ่ายนิลพัทชาญสมร
เห็นลูกพระพายฤทธิรอน เอาก้อนคีรีผูกมา
มิได้ว่างเว้นทุกเส้นขน ลอยอยู่ในบนเวหา
ขุนกระบี่จึ่งมีวาจา ดูราวายุบุตรวุฒิไกร
จงโยนมาทีละสี่ก้อน พอกรของเราจะรับได้
ถ้าทิ้งลงมามากไป เราไม่รู้ที่จะรับทัน ฯ
๏ บัดนั้น หนุมานฤทธิแรงแข็งขัน
ว่าเหวยนิลพัทชาญฉกรรจ์ เมื่อตัวท่านนั้นขนมา
เราให้โยนแต่ทีละก้อน วานรฮึกฮักอวดกล้า
แกล้งทิ้งพร้อมกันลงมา อย่าช้าเร่งรับให้จงดี
ว่าแล้วก็สะบัดลงไป ด้วยฤทธิไกรกระบี่ศรี
ศิลาก็หลุดลงทันที ดั่งห่าฝนคีรีตกมา ฯ
๏ บัดนั้น ฝ่ายนิลพัทแกล้วกล้า
ผาดโผนโจนรับศิลา กลับกลอกละล้าละลังใจ
ฉวยทั้งมือซ้ายมือขวา ตกปรายเนื่องมาไม่นับได้
จึงเอาเท้ารับด้วยว่องไว มิให้ถูกต้องอินทรีย์ ฯ
๏ บัดนั้น หนุมานผู้ชาญชัยศรี
เห็นนิลพัทฤทธี รับก้อนคีรีด้วยบาทา
พิโรธโกรธกริ้วดั่งไฟกัลป์ ขบเขี้ยวเคี้ยวฟันแล้วชี้หน้า
เหวยเหวยนิลพัทอหังการ์ หยาบช้าหมิ่นกันไม่เกรงใจ
เมื่อคราวเอ็งขนมาส่ง โยนลงสี่ก้อนกูรับได้
ครั้นถึงทีเราทิ้งลงไป เหตุใดไม่รับด้วยกร
ตัวกูก็ลูกพระพาย ขึ้นชื่อว่าชายชาญสมร
แต่ท้าวชมพูฤทธิรอน เลื่องชื่อลือขจรทั้งโลกา
กูยังไปจับมาถวาย องค์พระนารายณ์นาถา
ถึงคันธมาทน์บรรพตา ในนาทีเดียวไม่ยากใจ
อันตัวมึงนี้จองหองนัก ทำดั่งใครจักไม่สู้ได้
ฤทธีจะมีสักเพียงใด ไอ้เชลยจังไรอหังการ ฯ
๏ บัดนั้น นิลพัทฤทธิไกรใจหาญ
ฟังวายุบุตรกล่าวประจาน โกรธาดั่งกาลอัคคี
กระทืบบาทผาดร้องตอบไป เหวยไอ้จังไรกระบี่ศรี
เย่อหยิ่งสำคัญว่าตัวดี กูนี้ย่อมแจ้งกิจจา
ถึงมึงก็เป็นเชลยเก่า ของพระปิ่นเกล้านาถา
กูก็เป็นเชลยใหม่มา อาสาล้างเหล่าปัจจามิตร
จองถนนข้ามพลไปเมืองมาร ตามพระโองการประกาศิต
เอ็งแกล้งประกวดอวดฤทธิ์ จะพาลเอาผิดหรือว่าไร
แม้นมาตรกูทำเช่นนี้ ถึงตัวมึงดีไม่รับได้
อย่าโอหังอ้างอวดฤทธิไกร มาชิงชัยให้เห็นฝีมือกัน ฯ
๏ บัดนั้น หนุมานฤทธิแรงแข็งขัน
ได้ฟังกริ้วโกรธขบฟัน ตัวสั่นโลดโผนโจนไป ฯ
๏ สิงขรสาครกัมปนาท พสุธาอากาศหวาดไหว
ถีบถูกนิลพัทฤทธิไกร ล้มลงในพ่างพื้นปัถพี ฯ
๏ บัดนั้น ลูกพระกาลผู้ชาญชัยศรี
ผุดลุกขึ้นได้ทันที กระบี่วิ่งผลุนหมุนมา ฯ
๏ ถาโถมโจมจับวายุบุตร ด้วยกำลังฤทธิรุทรแกล้วกล้า
กอดรัดฟัดกันเป็นโกลา ต่างเขม้นเข่นฆ่าโรมรัน
บ้างถีบบ้างขบบ้างกัด เปลี่ยนผลัดรวดเร็วดั่งจักรผัน
ถ้อยทีไม่ละลดกัน เสียงสนั่นครั่นครื้นอัมพร ฯ
๏ บัดนั้น คำแหงหนุมานชาญสมร
ไล่รุกบุกบันประจัญกร ราญรอนหักโหมโจมตี
เคล่าคล่องว่องไวทั้งสองหัตถ์ จับได้นิลพัทกระบี่ศรี
หมายฆ่าให้สิ้นชีวี ฟาดกับปัถพีแล้วขว้างไป ฯ
๏ ตกถูกยอดเขาจักรวาล เสียงสะเทือนสะท้านหวั่นไหว
ศิลาแตกเป็นประกายไฟ พรายไปดั่งสายอสุนี ฯ
๏ บัดนั้น นิลพัทผู้ชาญชัยศรี
มิได้ชอกช้ำอินทรีย์ ขุนกระบี่กริ้วโกรธคือเพลิงกัลป์
กระทืบบาทผาดแผลงสำแดงเดช สองเนตรดั่งดวงสุริย์ฉัน
หมายมาดพิฆาตชีวัน ขบฟันโลดโผนโจนมา ฯ
๏ ฉวยสะพัดรัดรวบหนุมาน ลูกพระกาลเขม้นเข่นฆ่า
ฟาดลงกับพื้นพสุธา เสียงสนั่นลั่นฟ้าแดนไตร ฯ
๏ บัดนั้น คำแหงหนุมานทหารใหญ่
ผุดลุกขึ้นด้วยว่องไว กริ้วโกรธดั่งไฟบรรลัยกาล
ตัวสั่นเข่นเขี้ยวเคี้ยวกราม คำรามเขม้นจะสังหาร
ทำอำนาจผาดโผนโจนทะยาน เข้าไล่รอนราญราวี ฯ
๏ สองจับสัประยุทธ์สับสน ต่างตนไม่ท้อถอยหนี
กอดฟัดกัดกันคลุกคลี ถ้อยทีเคล่าคล่องว่องไว ฯ
๏ บัดนั้น สุครีพผู้นายกองใหญ่
นั่งอยู่ริมฝั่งสมุทรไท แลไปเห็นสองวานร
เข้าสัประยุทธ์ราวี ดั่งราชสีห์กับไกรสร
สู้กันด้วยกำลังฤทธิรอน ลูกพระทินกรก็ตกใจ
ร้องห้ามเท่าไรก็ไม่ฟัง จะนั่งนิ่งดูก็ไม่ได้
ผุดลุกขึ้นด้วยว่องไว ก็วิ่งออกไปทันที ฯ
๏ ครั้นถึงเข้ายืนหว่างกลาง ขวางหน้าทั้งสองกระบี่ศรี
ยึดไว้มิให้ราวี อึงมี่ทั้งหมู่โยธา ฯ
๏ เมื่อนั้น ฝ่ายพระหริรักษ์นาถา
เสด็จเหนือสุวรรณพลับพลา กับพระอนุชาวิลาวัณย์
ได้ยินสำเนียงกัมปนาท พสุธาอากาศไหวหวั่น
โพยมพยับอับแสงสุริยัน คลุ้มควันมืดฟ้าธาตรี
จึงตรัสว่าดูกรเจ้าลักษมณ์ น้องรักผู้ร่วมชีวิตพี่
เป็นเหตุไฉนดั่งนี้ เสียงมี่อื้ออึงคะนึงมา
หรือวานรไปจองถนน ได้ประจญประจัญด้วยยักษา
จงไปดูให้รู้ประจักษ์ตา จะว่าเหตุผลประการใด ฯ
๏ เมื่อนั้น พระลักษมณ์ผู้มีอัชฌาสัย
รับสั่งพระตรีภูวไนย บังคมไหว้แล้วรีบบทจร ฯ
๏ ครั้นถึงริมฝั่งพระสมุทร น้องพระจักรภุชทรงศร
แลเห็นหนุมานเข้าราญรอน ต่อกรนิลพัทเสนี
พญาสุครีพเข้าอยู่กลาง กั้นกางห้ามสองกระบี่ศรี
ผลักไสอื้ออึงเป็นโกลี จึ่งมีพจนารถถามไป
ดูกรลูกพระสุริย์ฉาย วานรสองนายนี้ไฉน
จึ่งเข้าสัประยุทธ์ชิงชัย ไม่เกรงอาญาพระสี่กร ฯ
๏ บัดนั้น พญาสุครีพชาญสมร
ทั้งหนุมานฤทธิรอน นิลพัทพานรชาญฉกรรจ์
ครั้นเห็นน้องพระนารายณ์ สามนายตกใจตัวสั่น
นั่งลงถวายบังคมคัล ลูกพระสุริยันก็ทูลไป
เดิมข้าให้สองวานร คุมพลนิกรน้อยใหญ่
ขนศิลาถมท้องสมุทรไท ต่างอวดฤทธิไกรอหังการ์
จึ่งได้วิวาทกันทั้งนี้ จนถึงราวีเข่นฆ่า
กลัวจะเคืองใต้เบื้องบาทา วิ่งมาห้ามไว้ก็ไม่ทัน ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังลูกพระสุริยัน ก็พาสามนายนั้นเข้าไป ฯ
๏ ถึงหน้าพลับพลาที่เฝ้า น้อมเกล้าบังคมประนมไหว้
ทูลพระหริวงศ์ทรงชัย ตามในเหตุผลแต่ต้นมา ฯ
๏ เมื่อนั้น พระกฤษณุรักษ์นาถา
ได้ฟังคั่งแค้นแน่นอุรา โกรธาดั่งไฟบรรลัยกาล
ผุดลุกขึ้นยืนกระทืบบาท แล้วมีพระราชบรรหาร
ดูดู๋นิลพัทหนุมาน สาธารณ์องอาจอหังการ์
กูใช้ให้ไปจองถนน เหตุใดต่างตนอวดกล้า
ไม่เกรงพระราชอาชญา เคี่ยวฆ่ากันเป็นโกลี
แม้นว่าสงครามไม่ติดพัน กูจะบั่นเศียรเกล้าเกศี
เลียบไว้ริมฝั่งชลธี ให้สาที่มึงชะเลยใจ ฯ
๏ บัดนั้น นิลพัทหนุมานทหารใหญ่
ได้ฟังบัญชาภูวไนย ตกใจเพียงสิ้นชีวี
ต่างตนน้อมเศียรอภิวาทน์ กราบลงแทบบาทบทศรี
มิได้สนองพระวาที สองกระบี่กรานก้มพักตรา ฯ
๏ เมื่อนั้น พระนารายณ์สุริย์วงศ์นาถา
นิ่งนึกตรึกไปด้วยปรีชา ผ่านฟ้าแน่นอกตันใจ
จึ่งตรัสแก่ลูกพระทินกร อันสองวานรทหารใหญ่
ต่างถือว่ามีฤทธิไกร จะให้ชิงชัยกับหมู่มาร
เมื่อมันไม่อดลดกัน ดึงดันแต่โดยกำลังหาญ
จะทำให้เสียราชการ เพราะไอ้สาธารณ์ทั้งสองนี้
ครั้นว่าจะลงอาชญา ล้างชีวาเสียก็ใช่ที่
จะคิดผ่อนผันฉันใดดี จึ่งจะไม่เสียทีเสียการ ฯ
๏ บัดนั้น สุครีพลูกพระสุริย์ฉาน
น้อมเศียรกราบทูลพระอวตาร อันสองทหารชาญชัย
ดั่งช้างสารกล้าบ้ามัน จะไว้โรงเดียวกันนั้นไม่ได้
เครื่องจะเคืองบาทพระภูวไนย ด้วยใจองอาจอหังการ์
อันกรุงชมพูแลขีดขิน ท้าวชมพูบดินทร์อยู่รักษา
ผู้เดียวทั้งสองนครา เห็นจะพะว้าพะวังใจ
ขอให้นิลพัทพานร รั้งนครขีดขินเห็นพอได้
แต่วายุบุตรวุฒิไกร เอาไว้ใต้เบื้องบทมาลย์ ฯ
๏ เมื่อนั้น พระตรีภพลบโลกทุกสถาน
ได้ฟังสุครีพปรีชาชาญ ผ่านฟ้าชื่นชมยินดี
จึ่งมีวาจาอันสุนทร ดูกรพญากระบี่ศรี
มิเสียแรงเป็นน้องพาลี ทั้งมีปรีชาว่องไว
ตรัสพลางพลางเปลื้องเครื่องต้น กุณฑลสังวาลประทานให้
แก่ลูกพระอาทิตย์ฤทธิไกร เสร็จแล้วภูวไนยก็บัญชา
เหวยลูกพระกาลชาญณรงค์ เอ็งนี้อาจองแกล้วกล้า
จงไปรั้งขีดขินพารา อย่าให้มีเหตุเภทพาล
เดือนหนึ่งจงเก็บผลาผล มาส่งพวกพลทวยหาญ
แม้นขาดมิได้ราชการ กูจะผลาญให้ม้วยชีวัน ฯ
๏ บัดนั้น นิลพัทฤทธิแรงแข็งขัน
ได้ฟังบรรหารพระทรงธรรม์ บังคมคัลสนองพระวาจา
โทษข้าถึงสิ้นชีวิต พระทรงฤทธิ์โปรดเกล้าเกศา
พระคุณเป็นพ้นคณนา ใหญ่ยิ่งแผ่นฟ้าธาตรี
จะขออยู่ใต้บาทบงสุ์ ทำการณรงค์กับยักษี
หนักไหนจะออกต่อตี ไปกว่าชีวีจะบรรลัย
แต่เฝ้ากราบทูลอ้อนวอน ภูธรจะโปรดก็หาไม่
สุดคิดจนจิตจนใจ บังคมไหว้แล้วคลานออกมา ฯ
๏ จึ่งสั่งกบินทร์นิลนนท์ พวกพลวานรพร้อมหน้า
ต่างตนต่างฟายน้ำตา โศการักกันพันทวี ฯ
๏ ค่อยคลายอาดูรพูนเทวษ จึ่งสำแดงเดชกระบี่ศรี
เหาะไปขีดขินบุรี ด้วยกำลังฤทธีวานร ฯ
๏ เมื่อนั้น พระจักรแก้วสุริย์วงศ์ทรงศร
ครั้นนิลพัทฤทธิรอน บทจรไปจากพลับพลา
จึ่งตรัสแก่ศรีหนุมาน เหวยไอ้สาธารณ์ใจกล้า
กูนี้จัดสรรโยธา ที่มีศักดาว่องไว
อันขุนกบินทร์นิลพัท ก็จัดเอาเป็นทหารใหญ่
จะได้เป็นคู่มือคู่ใจ เหตุใดจึ่งไม่ประนอมกัน
ตัวเอ็งอิจฉาสาธารณ์ ทำการหยาบช้าโมหันธ์
หากแกล้งจะกำจัดมัน จากที่สุวรรณพลับพลา
พอใจจะทำแต่ผู้เดียว ขับเคี่ยวสงครามด้วยยักษา
ทีนี้ก็สมดั่งจินดา ที่อหังการ์ว่าตัวดี
จงเร่งรีบไปจองถนน จะได้ข้ามพลกระบี่ศรี
แม้นช้ากว่าเจ็ดราตรี กูจะผลาญชีวีให้วายปราณ ฯ
๏ บัดนั้น วายุบุตรวุฒิไกรใจหาญ
ก้มเกล้ารับราชโองการ ทูลสนองบทมาลย์ด้วยปรีชา
อันตัวของข้านี้โทษผิด ถึงสิ้นชีวิตสังขาร์
ซึ่งพระองค์ทรงพระเมตตา ไม่ล้างชีวาให้บรรลัย
พระคุณลํ้าล้นพ้นนัก หนักกว่าดินฟ้าไม่เปรียบได้
จะขอรับจองถนนไป ให้ถึงฟากฝั่งชลธี ฯ
๏ บัดนั้น ฝ่ายชามพูวราชกระบี่ศรี
ก้มเกล้ากราบทูลด้วยภักดี ข้านี้ได้แจ้งกิจจา
ว่านิลราชวานร ผู้มีฤทธิรอนแกล้วกล้า
ไปหยอกพระมหาสิทธา มีนามชื่อว่าคาวินท์
ลักเอาไม้เท้าของเธอไป ซ่อนไว้ในท่ากระแสสินธุ์
จับได้ก็สาปขุนกบินทร์ ว่าพานรินทร์ตัวนี้
จะเอาสิ่งใดทิ้งน้ำลง ให้คงจมอยู่กับที่
อย่าลอยขึ้นหลังนที แม้นพระจักรีสี่กร
จะข้ามไปลงกาปราบมาร ใช้พวกทวยหาญชาญสมร
จองถนนข้ามมหาสาคร วานรนั้นขนภูเขามา
ให้ขุนกระบี่นี้ผู้เดียว ขับเคี่ยวรับก้อนภูผา
จึ่งจะสิ้นสาปพระสิทธา ผ่านฟ้าจงได้ปรานี ฯ
๏ เมื่อนั้น พระอวตารทรงสวัสดิ์รัศมี
ฟังชามพูวราชเสนี จึ่งมีบัญชาถามไป
ดูกรนิลราชชาญฉกรรจ์ ยังจริงดั่งนั้นหรือไฉน
เรานี้ฉงนสนเท่ห์ใจ จงบอกให้แจ้งกิจจา ฯ
๏ บัดนั้น นิลราชฤทธิไกรใจกล้า
ชุลีกรสนองพระบัญชา ตัวข้าต้องสาปพระมุนี
ช้านานถึงพันปีแล้ว พระจักรแก้วจงโปรดเกศี
จะขอไปถมนที กับหลานพาลีชาญฉกรรจ์
ทูลแล้วประณตบทบงสุ์ ลาองค์พระนารายณ์รังสรรค์
สุครีพลูกพระสุริยัน ก็พาสองนายนั้นรีบจร ฯ
๏ ครั้นถึงริมฝั่งชลธาร แต่ศรีหนุมานชาญสมร
จึ่งพาพลทั้งสองพระนคร ไปยังสิงขรหิมวา ฯ
๏ หยุดอยู่แทบเชิงคีรี จึ่งสั่งโยธีซ้ายขวา
ให้เข้าง้างขนศิลา แต่บรรดามาจงครบกัน ฯ
๏ บัดนั้น จึ่งหมู่วานรพลขันธ์
ต่างตนวิ่งวุ่นพัลวัน ยืนยันเข้าหักคีรี ฯ
๏ บ้างหาบบ้างแบกทุกตัวลิง ช่วงชิงถุ้งเถียงกันอึงมี่
โห่ร้องก้องกึกเป็นโกลี กระบี่เต้นโลดไปมา ฯ
๏ บัดนั้น วายุบุตรวุฒิไกรใจกล้า
เข้าช้อนเอาเขาหิมวา ด้วยกำลังศักดาเชี่ยวชาญ ฯ
๏ ได้แล้วก็พาพลากร โยธาวานรทวยหาญ
ออกจากภูเขาหิมพานต์ ไปยังชลธารด้วยฤทธา ฯ
๏ ครั้นถึงฟากฝั่งทะเลวน จึ่งสั่งพวกพลพร้อมหน้า
ให้วางซึ่งกัอนศิลา กองไว้ริมท่าสมุทรไท ฯ
๏ บัดนั้น โยธาวานรน้อยใหญ่
บ้างทิ้งบ้างทุ่มเนื่องไป ลงไว้ริมฝั่งสาคร ฯ
๏ บัดนั้น ฝ่ายนิลราชชาญสมร
ผู้เดียวสำแดงฤทธิรอน ขนก้อนภูผาทิ้งไป ฯ
๏ ศิลาจมเรียบระเบียบกัน เป็นแถวแนวคันถนนใหญ่
อันหมู่โยธีกระบี่ไพร โห่สนั่นหวั่นไหวเป็นโกลี ฯ
๏ บัดนั้น ฝ่ายกองคอยเหตุยักษี
ซึ่งลาดเลียบริมฝั่งนที เห็นพวกกระบี่อึงอล
หาบขนเอาก้อนศิลา มาทอดลงคงคาดั่งห่าฝน
ตรงข้ามฟากฝั่งชเลวน เป็นถนนปริ่มนํ้าขึ้นรำไร
จึ่งอสุรีทั้งสี่นาย ตกใจวุ่นวายไม่อยู่ได้
ก็พากันรีบเข้าไป ยังพิชัยลงกาธานี ฯ
๏ ครั้นถึงน้อมเศียรบังคมทูล ท้าวราพนาสูรยักษี
บัดนี้พระรามจักรี ให้กระบี่ขนเอาศิลามา
ทุ่มทิ้งในสมุทรเป็นถนน อึงอลเร่งรัดกันหนักหนา
ยังอีกสักแปดพันวา จะถึงซึ่งท่าชลธาร ฯ
๏ เมื่อนั้น ทศเศียรสุริย์วงศ์ใจหาญ
ได้ฟังสารัณแจ้งการ พญามารนิ่งนึกตรึกตรา
ชิชะมนุษย์นี้สามารถ องอาจจองถนนด้วยภูผา
แม้นข้ามมาได้ถึงลงกา ไพร่ฟ้าจะร้อนทั้งเวียงชัย
จำจะให้ฝูงปลาในสาชล ล้างถนนศิลาเสียให้ได้
เห็นว่าข้าศึกจะจนใจ คิดแล้วสั่งไปทันที
มโหทรผู้มีฤทธิรงค์ จงลงไปในวารีศรี
หาสุพรรณมัจฉาเทวี เชิญลูกกูนี้ให้ขึ้นมา ฯ
๏ บัดนั้น มโหทรเสนียักษา
รับสั่งถวายบังคมลา ออกมาแล้วแหวกน้ำไป ฯ
๏ ครั้นถึงที่อยู่เยาวมาลย์ ในกลางชลธารสมุทรใหญ่
บอกว่าบิตุรงค์ทรงชัย ให้ข้ามาเชิญนางเทวี ฯ
๏ เมื่อนั้น นางสุพรรณมัจฉาโฉมศรี
ได้แจ้งแห่งคำเสนี ก็รีบจรลีขึ้นมา ฯ
๏ ครั้นถึงน้อมเศียรอภิวาทน์ พระบิตุรงค์ธิราชนาถา
ท่ามกลางอนงค์กัลยา คอยฟังบัญชากุมภัณฑ์ ฯ
๏ เมื่อนั้น ท้าวยี่สิบกรรังสรรค์
เห็นพระธิดาวิลาวัณย์ ดั่งได้ชั้นฟ้าสุราลัย
จึ่งว่าดูกรลูกรัก ดวงจักษุพ่อพิสมัย
บัดนี้มนุษย์อาจใจ ยกพวกพลไกรวานร
มาตั้งริมท่าวารี ให้กระบี่ไปขนสิงขร
ถมลงในท้องสาคร จะข้ามมาราญรอนกับบิดา
เจ้าช่วยระงับดับเข็ญ ให้เย็นทั่วญาติวงศา
จงสั่งบริวารฝูงปลา ให้คาบศิลานั้นไป
ทิ้งเสียในอ่าวชเลวน อย่าให้เป็นถนนขึ้นได้
พ่อจะรางวัลอรไท สิ่งใดมิให้อนาทร ฯ
๏ เมื่อนั้น นวลนางมัจฉาดวงสมร
ได้ฟังสมเด็จพระบิดร ชุลีกรรับราชบัญชา
แต่การเพียงนี้ไม่หนักนัก ลูกรักจะขออาสา
มิให้เคืองใต้เบื้องบาทา พระบิดาค่อยอยู่สวัสดี
ว่าแล้วถวายอภิวาทน์ แทบบาทพญายักษี
ยุรยาตรนาดกรจรลี ไปยังที่อยู่อรไท ฯ
๏ ครั้นถึงซึ่งท้องชลธาร จึ่งสั่งบริวารน้อยใหญ่
ให้คาบขนก้อนศิลาไป ทิ้งเสียในอ่าวคงคา ฯ
๏ บัดนั้น จึ่งฝูงบริวารมัจฉา
ได้ฟังนางสั่งก็เกลื่อนมา คาบขนศิลาเป็นโกลี ฯ
๏ ว่ายแหวกแถกถาอลวน สับสนอุตลุดอึงมี่
เป็นระลอกกระฉอกชลธี ทิ้งเสียที่ในชเลลึก
อันก้อนมหาสิงขร วานรขนมาไม่รู้ตรึก
ฝูงปลาคาบไปคึกคึก กระบี่โห่ฮึกทิ้งมา ฯ
๏ บัดนั้น ลูกพระอาทิตย์ฤทธิ์กล้า
แลเห็นซึ่งก้อนศิลา เบาตาประหลาดหายไป
แต่พินิจพิศเพ่งเป็นครู่ ดูดูแล้วคิดสงสัย
จึ่งว่าแก่หนุมานชาญชัย น้านี้หลากใจพ้นคิด
ไฉนศิลาที่ถมลง จึ่งสูญไปไม่คงอยู่ติด
แต่ขนมาทั่วสานุทิศ อักนิษฐ์ทุ่มทิ้งลงไป
เห็นเปลี่ยนเปลี่ยนอยู่หลังคงคา ปริ่มปริ่มขึ้นมาแล้วไปไหน
เหตุนี้จะเป็นประการใด ทำไฉนจะแจ้งในสาคร ฯ
๏ บัดนั้น คำแหงหนุมานชาญสมร
ได้ฟังสุครีพฤทธิรอน ประนมกรแล้วตอบวาจา
หลานนี้ก็สงสัยอยู่ ดูประหลาดเหมือนคำพระน้าว่า
เห็นจะเป็นเหตุในคงคา ตัวข้าจะลาลงไป
ว่าแล้วสำแดงแผลงฤทธิ์ ทศทิศกัมปนาทหวาดไหว
แหวกพระมหาสมุทรไป ด้วยฤทธิไกรมหึมา ฯ
๏ แลไปในท้องสาคร เห็นหมู่นิกรมัจฉา
เกลื่อนกล่นคาบขนศิลา ก็โกรธาดั่งไฟบรรลัยกาล
จึ่งชักตรีเพชรออกกวัดแกว่ง วาบวามดั่งแสงพระสุริย์ฉาน
ถาโถมไปในชลธาร เข้าไล่รอนราญราวี ฯ
๏ ตายกลาดดาษท้องพระสมุทร ด้วยฤทธิรุทรกระบี่ศรี
อันฝูงปลาในท้องวารี แตกกระจายว่ายหนีเป็นโกลา
วายุบุตรเลี้ยวลัดสกัดไล่ แลไปเห็นนางมัจฉา
มีหางนั้นเป็นหางปลา กายาเป็นมนุษย์วิไลวรรณ
นรลักษณ์พักตราก็แช่มช้อย แน่งน้อยดั่งอัปสรสวรรค์
กริ้วโกรธพิโรธดั่งไฟกัลป์ ขบฟันแล้วร้องถามไป
เหวยเหวยดูกรอี่มัจฉา มึงพาฝูงปลาน้อยใหญ่
มาคาบขนศิลาด้วยอันใด มิได้กลัวม้วยชีวี
ไม่รู้หรือว่านารายณ์อวตาร จะมาสังหารยักษี
ว่าพลางไล่จับเป็นโกลี ด้วยกำลังอินทรีย์วานร ฯ
๏ เมื่อนั้น สุพรรณมัจฉาดวงสมร
แลเห็นกระบี่ฤทธิรอน บังอรตระหนกตกใจ
ให้ละล้าละลังด้วยความกลัว หน้าซีดตัวสั่นหวั่นไหว
ก็แหวกว่ายเร็วรี่หนีไป เข้าปนอยู่ในฝูงปลา ฯ
๏ บัดนั้น วายุบุตรวุฒิไกรใจกล้า
คว้าไขว่ไล่ชิดติดมา ก็จับได้มัจฉานารี ฯ
๏ เมื่อนั้น นางสุพรรณมัจฉาโฉมศรี
ตกใจไม่เป็นสมประดี ร้องขอชีวีลนลาน ฯ
๏ บัดนั้น ลูกพระพายฤทธิไกรใจหาญ
เงือดเงื้อตรีเพชรสุรกานต์ แล้วกล่าวพจมานด้วยโกรธา
เอ็งนี้ชื่อไรจึ่งองอาจ เชื้อชาติเป็นไฉนอี่มัจฉา
จึ่งพาบริวารฝูงปลา มาลักคาบศิลาของกูไป
จะไม่ให้เป็นแถวถนน ใครใช้มาขนหรือไฉน
จงบอกแต่จริงอี่จังไร หาไม่จะม้วยชีวี ฯ
๏ เมื่อนั้น นางนวลมัจฉาโฉมศรี
ความกลัววานรจะฆ่าตี ชุลีกรแล้วแจ้งกิจจา
ตัวข้าเป็นบุตรทศกัณฐ์ ชื่อว่าสุพรรณมัจฉา
องค์พระบิตุเรศใช้มา ให้ป่าวฝูงปลาในสาชล
คาบขนเอาก้อนศิลาไป ทิ้งเสียมิให้เป็นถนน
เกรงว่าพระรามจะข้ามพล ไปผจญยังเกาะลงกา
จึ่งมาทำตามด้วยความกลัว โทษตัวถึงสิ้นสังขาร์
แม้นจะประทานชีวา อันก้อนศิลาที่ขนไป
ข้าจะสั่งฝูงปลาทั้งนั้น เร่งกันคาบขนมาให้
ขอท่านผู้มีฤทธิไกร จงได้เมตตาปรานี ฯ
๏ บัดนั้น หนุมานผู้ชาญชัยศรี
ฟังนางมัจฉาพาที เทวีวอนขอชีวิต
เพราะเสียงเพราะรสพจนารถ เสียวสวาทรุมรึงตะลึงจิต
ความโกรธเสื่อมหายละลายคิด พิศพักตร์แล้วกล่าววาจา ฯ
๏ โฉมเอยโฉมเฉลา ยุพเยาว์ผู้ยอดเสน่หา
เจ้าอย่าหวาดหวั่นวิญญาณ์ จะเล่ากิจจาให้แจ้งใจ
เดิมพี่ลงมาด้วยความแค้น แสนโกรธประหนึ่งไม่อดได้
หมายจะฆ่าฟันให้บรรลัย ที่ในมหาสาคร
ครั้นมาเห็นเจ้าเยาวลักษณ์ ผิวพักตร์ดั่งเทพอัปสร
แน่งน้อยนิ่มเนื้ออรชร ให้อาวรณ์ในองค์วนิดา
บุญแล้วจึ่งได้มาพบน้อง เราสองควรครองเสน่หา
ร่วมทุกข์ร่วมสุขภิรมยา ไปกว่าจะม้วยชีวี ฯ
๏ เมื่อนั้น นางสุพรรณมัจฉาโฉมศรี
ฟังวายุบุตรพาที มีความสะเทินเขินใจ
ค้อนให้แล้วตอบพจมาน ไฉนมาเกี้ยวพานก็เป็นได้
ไม่ควรเสน่หาอาลัย ในข้าผู้โทษถึงตาย
ยังมิได้แก้ตัวที่ทำผิด จะรอดชีวิตไม่นึกหมาย
อย่าพักเสแสร้งแกล้งอุบาย จะซํ้าอายไม่พ้นที่นินทา
ซึ่งจะภิรมย์สมสวาท ตัวข้าต่างชาติภาษา
ใช่ที่วิสัยจะเจรจา ขอสมาเสียเถิดอย่าน้อยใจ ฯ
๏ ดวงเอยดวงสมร เจ้างามงอนผู้ยอดพิสมัย
ถ้อยคำวาจาน่าอาลัย จะหาไหนได้เหมือนนงลักษณ์
งามทั้งกิริยามารยาท ท่วงทีฉลาดแหลมหลัก
งามทรงงามองค์งามพักตร์ ให้จำเริญรักพันทวี
อันซึ่งต่างชาติต่างพงศ์ ใช่แต่โฉมยงกับพี่
พระดาบสทรงพรตพิธี กับกินรียังร่วมภิรมยา
เราสองควรครองไมตรีจิต ร่วมสนิทในความเสน่หา
ว่าพลางคว้าไขว่ไปมา แก้วตาอย่าตัดอาวรณ์ ฯ
๏ เมื่อนั้น นวลนางมัจฉาดวงสมร
ชม้ายชายเนตรแล้วปัดกร คมค้อนผินผันพักตรา
อนิจจายิ่งว่ายิ่งลวนลาม หยาบหยามกระไรหนักหนา
ช่างไม่สมเพชเวทนา คิดมาก็น่าน้อยใจ
เหตุว่าตัวเจ้าเป็นชาย ไม่มีความอายก็ทำได้
ว่าพลางหยิกข่วนวุ่นไป ผลักไสมิได้ปรานี ฯ
๏ สุดเอยสุดสวาท นุชนาฏผู้มิ่งมารศรี
รักเจ้าเท่าดวงชีวี อย่าหยิกข่วนพี่ให้เจ็บนัก
ความแสนพิศวาสนาฏน้อง จะต้องถือมิให้มือหนัก
ใช่จะลวงเจ้าเยาวลักษณ์ ดวงจักษุพี่จงเมตตา
ว่าพลางอิงแอบแนบชิด จุมพิตปรางเปรมนาสา
ค่อยประคองต้องเต้าสุมณฑา วายุพัดพัดมาอึงอล
พระสมุทรตีฟองนองระลอก คลื่นกระฉอกฟัดฝั่งกุลาหล
เมฆมัวทั่วทิศโพยมบน ฝนสวรรค์พรอยพรมสุมาลี
อันดวงโกสุมปทุมมาลย์ ก็แบ่งบานคลี่คลายเกสรศรี
สองสมชมรสฤๅดี ต่างเกษมเปรมปรีดิ์ทั้งสองรา ฯ
๏ เมื่อนั้น นวลนางสุพรรณมัจฉา
ได้ร่วมรสรักภิรมยา กับวายุบุตรวุฒิไกร
อิงแอบแนบชิดพิศวง งวยงงด้วยความพิสมัย
แสนรักแสนสวาทจะขาดใจ อรไทลืมกลัวพระบิดา
ลืมเล่นในท้องชลธาร ลืมฝูงบริวารมัจฉา
ลืมอายลืมองค์กัลยา เสน่หาเพิ่มพ้นพันทวี ฯ
๏ เมื่อนั้น หนุมานผู้ชาญชัยศรี
แสนสวาทนาฏนุชนารี ขุนกระบี่เพลิดเพลินจำเริญใจ
ยอกรโลมลูบจูบพักตร์ น้องรักผู้ยอดพิสมัย
บัดนี้พระตรีภูวไนย ตรัสใช้ให้ถมมรคา
กำหนดให้เสร็จในเจ็ดวัน มิทันจะลงโทษา
เจ้าพี่จงสั่งฝูงปลา ให้คาบศิลาในสาคร
มาไว้ในที่วังวน ให้เป็นถนนเหมือนแต่ก่อน
ตัวพี่ก็จะพ้นโทษกรณ์ ดวงสมรจงได้ปรานี ฯ
๏ เมื่อนั้น นวลนางมัจฉาโฉมศรี
ได้ฟังหนุมานพาที เทวีก็ลาว่ายมา ฯ
๏ ครั้นถึงที่อ่าวชลธาร จึ่งสั่งบริวารมัจฉา
จงไปคาบขนศิลา คืนมาที่เก่าให้พร้อมกัน ฯ
๏ สั่งเสร็จเคลื่อนกายจากที่ งามทีดั่งอัปสรสวรรค์
แหวกว่ายกรายกรวิไลวรรณ จรจรัลกลับคืนเข้าไป ฯ
๏ บัดนั้น ฝ่ายฝูงมัจฉาน้อยใหญ่
ได้ฟังคำสั่งอรไท ก็พากันว่ายไปทันที ฯ
๏ ครั้นถึงที่อ่าวสาคร เข้าคาบเอาก้อนคีรีศรี
ว่ายแหวกแถกถาวารี อึงมี่เกลื่อนกล่นกันมา ฯ
๏ วางไว้ตามแถวแนวถนน อลวนล้วนหมู่มัจฉา
อุตลุดสับสนในคงคา จนสิ้นศิลาที่คาบไป ฯ
๏ เมื่อนั้น คำแหงหนุมานทหารใหญ่
อิงแอบมัจฉายาใจ อยู่ในกระแสวาริน
ครั้นเห็นบริวารฝูงปลา คาบขนศิลามาหมดสิ้น
ดีใจดั่งได้สมบัติอินทร์ ขุนกบินทร์สวมกอดนางเทวี
แล้วมีวาจาอันสุนทร ดูกรเยาวยอดสุดาพี่
ความรักมิใคร่จะพาที แต่กรรมมีจำร้างให้ห่างกัน
แม้นพี่ไม่ต้องราชกิจ จะอยู่ชิดชมภิรมย์ขวัญ
ครั้นช้าก็เกรงโทษทัณฑ์ พระผู้ทรงสุบรรณจะโกรธา
เจ้าค่อยอยู่เถิดนะบังอร ดวงสมรพี่ยอดเสน่หา
แม้นเสร็จสงครามในลงกา พี่จะกลับมาหาเยาวมาลย์ ฯ
๏ เมื่อนั้น นางมัจฉาเยาวยอดสงสาร
ได้ฟังเร่าร้อนดั่งเพลิงกาล มาเผาผลาญสกนธ์อินทรีย์
ให้อาลัยในวายุบุตรนัก แสนโศกซบพักตร์ลงกับที่
จิตใจไม่เป็นสมประดี กอดบาทขุนกระบี่เข้ารํ่าไร
อนิจจานี่หรือว่ารักจริง มาทอดทิ้งน้องไว้ก็เป็นได้
อกเอ๋ยเป็นน่าสังเวชใจ มาหลงใหลด้วยรสวาจา
จนเสียตัวแล้วมิหนำ มาซ้ำได้อายไปภายหน้า
บรรดาหญิงใดที่เกิดมา ไม่เหมือนอกข้าในครั้งนี้
ประมาทจิตหมายมิตรให้เกินพักตร์ มาหลงรักจนชายเขาหน่ายหนี
เสียแรงที่เกิดเป็นสตรี เสียทีครองตัวมาช้านาน ฯ
๏ เมื่อนั้น วายุบุตรวุฒิไกรใจหาญ
เห็นนางมัจฉานงคราญ โศกาปานม้วยชีวัน
จึ่งโอบอุ้มองค์ขึ้นใส่ตัก จุมพิตพิศพักตร์แล้วรับขวัญ
เจ้าอย่าโศกาจาบัลย์ กันแสงสะอื้นอาลัย
ใช่ว่าจะแกล้งหน่ายน้อง ร่วมห้องผู้ยอดพิสมัย
จำเป็นจำพี่จะจำไกล อรไทครองตัวไว้จงดี ฯ
๏ เมื่อนั้น นางสุพรรณมัจฉาโฉมศรี
ฟังวายุบุตรพาที เทวีผินพักตร์ไม่เจรจา
ทรุดลงจากตักแล้วควักค้อน บังอรหันเหินเมินหน้า
ผลักไสมิให้ต้องกายา อย่าพักแต่งว่าพอเข้าใจ
เชิญเถิดอย่าทำเป็นว่ารัก ใครจักว่าไรแก่เจ้าได้
กรรมแล้วจะโทษเอาผู้ใด ไปแล้วอย่าได้กลับมา ฯ
๏ เมื่อนั้น คำแหงหนุมานหาญกล้า
ฟังนางรำพันเจรจา เสน่หาเพิ่มพ้นพันทวี
จึ่งสวมสอดกอดลูบจูบพักตร์ เยาวลักษณ์เจ้าอย่าโกรธพี่
ใช่จะทิ้งเสียเมื่อไรมี ค่อยอยู่จงดีจะลาไป
ว่าพลางสำแดงฤทธิรอน สาครกัมปนาทหวาดไหว
ขึ้นมาจากท้องสมุทรไท ตรงไปที่ถมมรคา ฯ
๏ ครั้นถึงยอกรอภิวันท์ ลูกพระสุริยันฤทธิ์กล้า
แล้วแถลงแจ้งตามกิจจา ซึ่งพบมัจฉานารี ฯ
๏ เมื่อนั้น พญาสุครีพกระบี่ศรี
ฟังวายุบุตรก็ยินดี เร่งให้กระบี่พลากร
ระดมถมเป็นถนนใหญ่ ด้านใครแล่ล่าก็ตีต้อน
อื้ออึงไปทั้งสาคร วานรตรวจกันเป็นโกลา ฯ
๏ เมื่อนั้น ฝ่ายนางสุพรรณมัจฉา
ได้ร่วมรสสู่สมภิรมยา ด้วยวายุบุตรก็ทรงครรภ์
คิดถึงวานรผู้สามี เทวีวิโยคโศกศัลย์
ทั้งทุกข์ที่จะรู้ถึงพระกรรณ องค์พญากุมภัณฑ์ผู้บิดร
ว่าใช้มาไม่ได้ราชกิจ กลับไปร่วมสนิทสโมสร
กับด้วยทหารพระสี่กร เห็นภูธรจะฆ่าให้บรรลัย
จำกูจะไปสำรอก ออกเสียจากครรภ์ให้จงได้
คิดแล้วก็เร่งรีบไป ยังในเนินสมุทรคงคา ฯ
๏ ครั้นถึงยอกรขึ้นเหนือเกศ ไหว้ฝูงเทเวศทุกทิศา
ขอหมู่อารักษ์อันศักดา จงมาช่วยข้าในครั้งนี้ ฯ
๏ มาจะกล่าวบทไป ถึงเทพไทเรืองศรี
อันสถิตริมท่าวารี แจ้งว่ากระบี่ผู้ศักดา
โอรสพระพายเทวราช มาร่วมพิศวาสนางมัจฉา
บุตรีทศกัณฐ์อสุรา กัลยาจะคลอดลูกรัก
นานไปจะได้เป็นทหาร องค์พระอวตารทรงจักร
จำกูจะช่วยนงลักษณ์ อย่าให้อัคเรศบรรลัย
คิดแล้วจึ่งป่าวร้องกัน พร้อมหมู่เทวัญน้อยใหญ่
ทั้งฝูงนางฟ้าสุราลัย ก็เหาะไปยังฝั่งคงคา ฯ
๏ ครั้นถึงเนินทรายชายสมุทร เทพบุตรอัปสรพร้อมหน้า
ชวนกันแวดล้อมกัลยา ด้วยความเมตตาปรานี ฯ
๏ เมื่อนั้น นางสุพรรณมัจฉาโฉมศรี
เห็นเทวาแลเทพนารี มาพร้อมที่ฝั่งสาคร
จึ่งน้อมเศียรเกล้าบังคม ด้วยใจชื่นชมสโมสร
ครั้นได้ศุภฤกษ์สถาวร บังอรสำรอกโอรส
ขาวผ่องบริสุทธิ์ผิวพรรณ กายนั้นเหมือนหนุมานหมด
ใหญ่ถึงชันษาโสฬส หางนั้นปรากฏเป็นหางปลา ฯ
๏ เมื่อนั้น เทวัญอัปสรถ้วนหน้า
เห็นนางสำรอกลูกมา ลักขณาเหมือนศรีหนุมาน
จึ่งอำนวยนามตามวงศ์ อันทรงศักดากล้าหาญ
เอาชื่อบิดาชัยชาญ กับนามนงคราญมารดร
ทั้งสองนั้นเป็นสมญา ชื่อมัจฉานุชาญสมร
เสร็จแล้วฝูงเทพนิกร ก็เขจรไปวิมานรูจี ฯ
๏ เมื่อนั้น นางสุพรรณมัจฉาโฉมศรี
อุ้มลูกรักแนบอินทรีย์ เทวีพิศพักตร์แล้วถอนใจ
โอ้ว่าเจ้าเกิดมาในครรภ์ แม่จะเลี้ยงสักวันก็ไม่ได้
จำเป็นแล้วจำจะจากไป ด้วยกลัวราชภัยอัยกา
เสียแรงพ่อเกิดมาเป็นชาย เสียดายไม่ได้อยู่เห็นหน้า
เจ้าจงจำคำมารดา สืบไปแก้วตาอย่าลืมความ
อันบิตุเรศบังเกิดเกล้า ของเจ้านั้นเชี่ยวชาญสนาม
เป็นยอดทหารของพระราม นามกรชื่อศรีหนุมาน
มีมาลัยกุณฑลขนแก้ว เขี้ยวเพชรพรายแพร้วฉายฉาน
หาวเป็นดาวเดือนชัชวาล เหาะทะยานไปได้ในอัมพร
แม้นพบจงเข้าอภิวาทน์ กราบบาทด้วยใจสโมสร
สั่งพลางโศกาอาวรณ์ บังอรเพียงสิ้นสมประดี ฯ
๏ ครั้นเสร็จซึ่งสั่งโอรส ยอกรประณตเหนือเกศี
ค่อยระงับดับความโศกี เทวีประกาศด้วยวาจา
ขอจงฝูงรุกขเทเวศ อันเรืองเดชมาช่วยรักษา
องค์มัจฉานุกุมารา ลูกข้าอย่าให้มีภัย
สั่งพลางโลมลูบจูบพักตร์ เยาวลักษณ์ถอนทอดใจใหญ่
ลงจากฟากฝั่งสมุทรไท ว่ายไปในท้องวารี ฯ
๏ [1]เมื่อนั้น พญาไมยราพยักษี
ครอบครองไพร่ฟ้าประชาชี ที่ในนคราบาดาล
พร้อมด้วยจัตุรงค์โยธา แสนสุรเสนาทวยหาญ
ไม่มีอันตรายภัยพาล สำราญดั่งเมืองเทวัญ
ราตรีเข้าที่ไสยาสน์ เหนือที่ทิพอาสน์ฉายฉัน
ท่ามกลางสนมกำนัล กุมภัณฑ์ก็เคลิ้มหลับไป ฯ
๏ ครั้นถึงปัจฉิมราตรี สกุณีเพรียกพร้องเสียงใส
ฝันว่ายังมีเทพไท ได้ดวงมณีจินดา
รัศมีดั่งสีทินกร ช้อนชูมาในหัตถา
วางลงเหนือมืออสุรา แสงสว่างโลกาธาตรี
เทเวศนั้นเหาะไปสถาน ยังวิมานฟากฟ้าราศี
พญายักษ์ชมดวงมณี จนตื่นจากที่บรรทมใน ฯ
๏ จึ่งชำระองค์ทรงเครื่อง อร่ามเรืองดั่งดวงแขไข
จับคทาธรแก้วแววไว เสด็จไปออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่โหรากุมภัณฑ์ อภิวันท์เกลื่อนกลาดดาษดา
จึงมีบัญชาประกาศิต แก้ซึ่งนิมิตยักษา
แก่หมู่กระวีโหรา ตามฝันพญาอสุรี ฯ
๏ บัดนั้น หมู่โหราจารย์ยักษี
พิเคราะห์สอบใส่ในคัมภีร์ ถ้วนถี่เสร็จสิ้นทุกประการ
ต่างตนน้อมเศียรบังคมคัล พร้อมกันทำนายโดยโวหาร
ซึ่งฝันว่าเทเวศชัยชาญ ชูแก้วชัชวาลอำไพ
มาวางลงเหนือพระหัตถ์ แสงจำรัสดั่งดวงแขไข
นิมิตนี้ประเสริฐเลิศไตร ภูวไนยจะได้โอรส
เป็นบุตรบุญธรรมสถาวร ฤทธิรอนปรีชาปรากฏ
จะขจรบาดาลสะท้านยศ ทศทิศจะเกรงเดชา ฯ
๏ เมื่อนั้น พญาไมยราพยักษา
ได้ฟังโหรทายทำนายมา อสุราชื่นชมยินดี
ซาบซ่านไปด้วยโสมนัส ดั่งได้สมบัติโกสีย์
เทพไทดลใจอสุรี ให้คิดที่จะเที่ยวประพาสไพร
จึ่งมีพระราชบรรหาร สั่งเสนามารผู้ใหญ่
จงเตรียมพหลพลไกร กูจะไปเที่ยวเล่นหิมวา ฯ
๏ บัดนั้น จึ่งอำมาตย์มารยักษา
ก้มเกล้ารับราชบัญชา ชุลีลาแล้วรีบออกไป ฯ
๏ เกณฑ์เป็นเสนาพยุหบาตร โดยกระบวนประพาสป่าใหญ่
กองหน้าล้วนถือปืนไฟ สอดใส่เกราะเหล็กอลงกรณ์
ถัดมาโยธาหน้ากาก เกราะนากกรกุมธนูศร
หน้าขบเกราะเงินเป็นอาภรณ์ กรกุมโตมรยืนยัน
หน้าแสยะสอดใส่เกราะทอง ถือหอกเมียงมองแข็งขัน
เตรียมทั้งรถแก้วแพรวพรรณ ประทับเกยสุวรรณรูจี ฯ
๏ เมื่อนั้น พญาไมยราพยักษี
เสด็จจากแท่นแก้วมณี ไปเข้าที่สรงวาริน ฯ
๏ ชำระพระองค์สรงสนาน สุคนธ์ธารหอมฟุ้งจรุงกลิ่น
สนับเพลาเป็นรูปนาคินทร์ ภูษาทรงธงข้าวบิณฑ์พื้นดำ
ชายไหวชายแครงเครือทอง ฉลององค์พื้นตองเขียวขำ
รัดอกล้วนบุษราคัม ประจำยามเคียงคั่นกุดั่นดวง
สร้อยสนสังวาลลายแทง ตาบทิศเพชรแดงรุ้งร่วง
เฟื่องห้อยพลอยประดับทับทรวง พาหุรัดแก้วดวงทองกร
สอดใส่ธำมรงค์เนาวรัตน์ มงกุฎแก้วจำรัสประภัสสร
พระหัตถ์นั้นจับคทาธร บทจรมาขึ้นราชรถ ฯ
๏ รถเอยราชรถทรง แก้วสลับประกับกงอลงกต
แอกช้อยชวยงอนอ่อนชด ชั้นลดภาพล้อมบัลลังก์ลอย
สี่มุขงามแม้นพิมานมาศ เครือหงส์สิงหาสน์ช่อห้อย
ดุมเพลาแสงพลามอร่ามพลอย กาบช้อยแก้วช่วงอรชร
เทียมสัตว์จัดสรรราชสีห์ เกศาล้วนมีเกสร
สารถีมือถือโตมร ขับเผ่นอัมพรดั่งลมพัด
เครี่องสูงบังแทรกชุมสาย ธงฉานธงชายกรรชิงฉัตร
กาหลพลแห่เยียดยัด เป็นขนัดกลาดแน่นอึงอล
เสียงกงรถลั่นสนั่นก้อง ทหารเร้าโห่ร้องกุลาหล
แหวกทางหว่างท้องสุธาดล รีบพวกเร่งพลขึ้นมา ฯ
๏ ครั้นถึงเนินทรายชายพนม รื่นร่มด้วยพรรณพฤกษา
ให้หยุดรถริมเชิงบรรพตา อสุราลงเที่ยวประพาสไป ฯ
๏ ชมหมู่มิ่งไม้ในไพรวัน งอกงามเรียงรันอยู่ไสว
ผลิดอกออกผลปนใบ ช่อช้อยแกว่งไกวอรชร
ดิบห่ามทรามสุกดาษดา เบิกบานผกาเกสร
ลมพัดพากลิ่นขจายจร ทิชากรบินจับจิกกิน
บ้างรํ่าร้องชมกันเป็นหมู่หมู่ น่าฟังน่าดูไม่รู้สิ้น
ชมมาจนท่าวาริน แนวกระแสสินธุ์หาดทราย
ตรวดแก้วแวววับจับตา รจนาดั่งสีมณีฉาย
ที่ขาวขาวเพียงเพชรพราย ที่เขียวเขียวลายดั่งไข่ครุฑ
ที่แดงดั่งแสงปัทมราช ที่เหลืองเลื่อมผาดดั่งนํ้าบุษย์
ลางสีคล้ายแสงชมพูนุท ชมพลางเลียบสมุทรดำเนินมา ฯ
๏ พระพายชายพัดพาคลื่น โครมครื้นพัดฝั่งฉานฉ่า
แลไปก็เห็นกุมารา ดวงพักตร์กายาเป็นวานร
หางนั้นเป็นหางมัจฉาชาติ ขาวผ่องโอภาสประภัสสร
อยู่ที่ริมฝั่งสาคร ดั่งดวงศศิธรไม่ราคี ฯ
๏ หยุดยืนแลเล็งเพ่งพิศ ยิ่งคิดหลากใจยักษี
พินิจเป็นครู่ด้วยยินดี อสุรีก็เดินเข้าไป ฯ
๏ ครั้นถึงจึ่งมีวาจา กุมารานี้เดิมเป็นไฉน
นามวงศ์พงศ์พันธุ์ประการใด เหตุไรมาอยู่ที่กันดาร ฯ
๏ บัดนั้น จึ่งหลานพระพายใจหาญ
ได้ฟังอสุราบัญชาการ กราบกับบทมาลย์ด้วยยินดี
แล้วทูลว่าอันตัวข้า ชื่อมัจฉานุกระบี่ศรี
นางสุพรรณมัจฉานารี เทวีเป็นพระมารดร
มาคลอดข้าไว้ที่หาดทราย ชายฝั่งริมเชิงสิงขร
แล้วคืนไปยังสาคร บังอรมิได้กลับมา ฯ
๏ เมื่อนั้น พญาไมยราพยักษา
ได้ฟังยินดีปรีดา อสุราตริตรึกนึกไป
น่าที่จะเหมือนหนึ่งความฝัน มั่นคงโหรทายหาผิดไม่
ชะรอยเทเวศดลใจ นำให้มาพบกุมารนี้
คิดแล้วกล่าวคำอันสุนทร ดูกรลูกรักเฉลิมศรี
พ่อก็ไร้โอรสแลบุตรี ที่จะสืบวงศาในบาดาล
จะเลี้ยงเจ้าดั่งบุตรในอุทร ให้ถาวรเป็นสุขเกษมศานต์
ว่าพลางโอบอุ้มกุมาร พาพลทหารกลับมา ฯ
๏ ขึ้นยังพิชัยรถทรง พร้อมหมู่จัตุรงค์ซ้ายขวา
ให้เลิกพหลโยธา คืนมายังราชธานี ฯ
๏ ครั้นถึงซึ่งที่ด่านขัณฑ์ ชั้นในใกล้เมืองยักษี
จึ่งให้หยุดพหลโยธี อสุรีดำริตริไป
กุมารนี้เชื้อมัจฉาชาติ เคยประพาสอยู่ท้องชเลใหญ่
กูจะพาไปไว้ในเวียงชัย จะไม่สำราญวิญญาณ์
คิดแล้วมีราชวาที ตรัสสั่งเสนียักษา
ให้ขุดสระกว้างยาวหมื่นวา โอฬาร์ด้วยพรรณปทุมมาลย์ ฯ
๏ บัดนั้น เสนาผู้ใหญ่ใจหาญ
รับสั่งเจ้ากรุงบาดาล กราบกับบทมาลย์แล้วออกมา ฯ
๏ จึ่งวัดหน้าที่ปันกัน ทั่วหมู่พลขันธ์ซ้ายขวา
ได้ห้าสิบตนต่อวา พอครบตามสารบาญชี ฯ
๏ บัดนั้น ฝ่ายหมู่โยธายักษี
บ้างขุดบ้างขนเป็นโกลี ด่าตีกันอึงคะนึงไป ฯ
๏ บัดเดี๋ยวเป็นสระมุจลินท์ วารินสะอาดเย็นใส
ปทุมมาศกลาดเกลื่อนดอกใบ ก็เสร็จโดยในพระบัญชา ฯ
๏ เมื่อนั้น พญาไมยราพยักษา
ชื่นชมด้วยสมจินดา จึ่งสั่งมัจฉานุกุมาร
ตัวเจ้าจงอยู่ในสระนี้ เป็นที่ผาสุกเกษมศานต์
แม้นมีศัตรูหมู่พาล จงผลาญให้ม้วยชีวาลัย ฯ
๏ บัดนั้น มัจฉานุผู้มีอัชฌาสัย
ชื่นชมด้วยสมดั่งใจ บังคมไหว้แล้วสนองบัญชา
ซึ่งพระองค์เมตตาการุญ คุณดั่งบิตุเรศนาถา
แม้นมีศัตรูหมู่พาลา จะขออาสาต่อตี
ทูลแล้วยอกรอภิวาทน์ แทบบาทพญายักษี
ลงไปในสระวารี เป็นที่ผาสุกสำราญ ฯ
๏ เมื่อนั้น พญาไมยราพใจหาญ
ครั้นมัจฉานุกุมาร อยู่รักษาด่านชั้นใน
เสร็จแล้วมีราชวาที สั่งมหาเสนีผู้ใหญ่
ให้เลิกพหลพลไกร รีบไปบุรีภิรมยา ฯ
๏ บัดนั้น ฝ่ายสุครีพหนุมานทหารกล้า
ครั้นเสร็จจองถนนด้วยศิลา ก็ให้โยธาวานร
เร่งรัดทุบปราบราบรื่น พื้นนั้นเรี่ยรายด้วยทรายอ่อน
ปักตรุยเส้นวาแน่นอน แล้วพากันบทจรเข้ามา ฯ
๏ ครั้นถึงน้อมเกล้าบังคม ทูลองค์บรมนาถา
ข้าบาทไปจองมรคา เสร็จดั่งบัญชาพระจักรี ฯ
๏ เมื่อนั้น พระสุริย์วงศ์องค์นารายณ์เรืองศรี
ฟังน้องพญาพาลี ยินดีดั่งได้โสฬส
แย้มยิ้มพริ้มพรายสบายใจ พักตร์เพียงแขไขทรงกลด
ซาบซ่านปานอมฤตรส จึ่งมีพจนารถบัญชา
แก่พญาพิเภกขุนมาร ผู้ปรีชาชาญแกล้วกล้า
ให้หาศุภฤกษ์เวลา ซึ่งจะยกโยธาพลากร
สุครีพจงจัดผู้ถือธง ที่อาจองกล้าหาญชาญสมร
นำหน้าโยธาวานร ให้สถาวรสวัสดี ฯ
๏ บัดนั้น ไชยามพวานกระบี่ศรี
ได้ฟังพระราชวาที ยินดีด้วยสมดั่งจินดา
จึ่งน้อมเศียรเกล้าบังคมทูล นเรนทร์สูรปิ่นภพนาถา
ข้านี้ได้พรเจ้าโลกา ว่าถ้านารายณ์อวตาร
จากเกษียรคงคามาปราบยุค ให้โลกเป็นสุขเกษมศานต์
จะข้ามไปลงกากรุงมาร ให้เป็นทหารถือธงชัย
นำหมู่พยุหโยธา ข่มนามอสุราทั้งนั้นได้
เป็นมหามงคลเลิศไกร ปราบไปได้ทั่วธาตรี
ถ้าพระองค์จะใคร่แจ้งเหตุ จงถามอมรเมศฤๅษี
เธออยู่ไกรลาสคีรี เป็นที่จำเริญเมตตาฌาน ฯ
๏ เมื่อนั้น พระจักรีผู้ปรีชาหาญ
ได้ฟังไชยามพวาน ผ่านฟ้าชื่นชมด้วยสมคิด
จึ่งสั่งวายุบุตรฤทธิรณ จงไปนิมนต์พระนักสิทธ์
อมรเมศผู้ชาญชำนาญฤทธิ์ ซึ่งสถิตไกรลาสให้ลงมา ฯ
๏ บัดนั้น วายุบุตรวุฒิไกรใจกล้า
ก้มเกล้ารับราชบัญชา ชุลีลาแล้วรีบเหาะไป ฯ
๏ ครั้นถึงศาลาอาศรม ยอกรบังคมประนมไหว้
ว่าพระทรงสังข์รับสั่งใช้ ให้ข้ามาเชิญพระมุนี ฯ
๏ เมื่อนั้น พระอมรเมศฤๅษี
แจ้งว่าพระนารายณ์ฤทธี ภูมีให้มานิมนต์ไป
มีความชื่นชมโสมนัส ฉวยได้ตาลิปัตรกับย่ามใหญ่
เหาะจากศาลาด้วยว่องไว วายุบุตรวุฒิไกรก็ตามมา ฯ
๏ ครั้นถึงขึ้นยังบัลลังก์อาสน์ นั่งสมาธิสำรวมสิกขา
ท่ามกลางวานรเสนา คอยฟังบัญชาพระจักรี ฯ
๏ เมื่อนั้น พระอวตารทรงสวัสดิ์รัศมี
มัสการแล้วมีวาที ข้านี้จะยกพลากร
ไปปราบอสูรในเมืองมาร จัดหมู่ทหารชาญสมร
ไชยามพวานวานร บอกว่าได้พรเจ้าโลกา
ให้เพื่อนนั้นถือธงชัย นำพวกพลไกรไปหน้า
จริงหรือฉันใดพระสิทธา ข้านี้สงสัยพันทวี ฯ
๏ เมื่อนั้น พระอมรเมศฤๅษี
ได้ฟังก็แจ้งแต่เดิมที ว่าองค์เจ้าตรีโลกา
ประสาทพรไชยามพวาน ถ้านารายณ์อวตารให้อาสา
ถือธงนำพยุหโยธา จริงเหมือนวาจาพานร
ด้วยนามเพื่อนนั้นข่มนามยักษ์ ทั้งแหลมหลักกล้าหาญชาญสมร
จะเป็นศรีสวัสดิ์สถาวร แก่พระสี่กรผู้ทรงฤทธิ์
อันหมู่อสูรพาลา จะพ่ายแพัศักดาไม่ต้านติด
ปราบไปได้ทั่วทศทิศ ปัจจามิตรจะราบทั้งธาตรี
พระองค์จงทำตามบรรหาร พระสยมภูวญาณเรืองศรี
จะมีชัยแก่ราชไพรี ทั่วไปทั้งตรีโลกา
ว่าพลางอำนวยอวยพร ให้ถาวรบรมสุขา
แล้วลาออกจากพลับพลา เหาะมากุฎีพระอาจารย์ ฯ
๏ บัดนั้น พิเภกโหราปรีชาหาญ
ชำระฤกษ์ยามอัศกาล ได้ทั้งศุภวารเวลา
แล้วจึ่งน้อมเศียรบังคมบาท ทูลพระภูวนาถนาถา
พรุ่งนี้ศุภฤกษ์ยาตรา เป็นมหามงคลสวัสดี
เทวาพร้อมกันประเวศ ประชุมในเมษราศี
ให้จำเริญราชฤทธี ไพรีจะอัปราชัย
ฤกษ์รุ่งมหาสิทธิโชค โยคเกณฑ์จะได้ลาภใหญ่
เป็นศรีสวัสดิ์เลิศไกร นัยว่าจะมาแต่อัมพร ฯ
๏ เมื่อนั้น พระรามสุริย์วงศ์ทรงศร
ได้ฟังพิเภกพยากรณ์ ภูธรสุขเกษมเปรมปรีดิ์
จึ่งสั่งสุครีพผู้ศักดา ให้จัดโยธากระบี่ศรี
เข้ากองทั้งสองพระบุรี แต่ในราตรีจงพร้อมกัน ฯ
๏ บัดนั้น สุครีพลูกพระสุริย์ฉัน
รับสั่งพระองค์ทรงสุบรรณ บังคมคัลแล้วรีบออกมา ฯ
๏ จัดเป็นมังกรข้ามสมุทร วายุบุตรเป็นเศียรไปหน้า
ปากบนวาหุโรมฤทธา ปากล่างปิงคลาวานร
สองเขาสุรเสนสุรกานต์ ศรีชมพูพานนั้นเป็นหงอน
ตาซ้ายโคมุทฤทธิรอน ตาขวาศรรามชาญฉกรรจ์
ตัวคือองคตหลานอินทร์ เท้าขวากบินทร์นิลขัน
เท้าซ้ายนั้นนิลปานัน ลิ้นนั้นเกสรทมาลา
เท้าหลังเบื้องซ้ายทวิพัท มหัทวิกันเป็นเท้าขวา
นิลนนท์เป็นหางถัดมา กายานั้นจอมโยธี
อันหมู่จังเกียงวานร เป็นเล็บเขี้ยวมังกรสลับสี
โยธาเป็นเกล็ดทั้งอินทรีย์ ก็เสร็จตามมีพจมาน ฯ
๏ เมื่อนั้น พระจักรีผู้ปรีชาหาญ
บรรทมในราตรีกาล เหนือแท่นชัชวาลพรายพรรณ
ครั้นปัจฉิมยามเวลา สกุณาเพรียกพร้องขานขัน
แมลงผึ้งภู่เวียนวัน จักจั่นเสียงเจื้อยจับใจ
ดาวเดือนเลื่อนลับโพยมหน สุริยนจวนแจ้งปัจจุสมัย
แสงทองรองเรื่ออำไพ ภูวไนยตื่นจากไสยา ฯ
๏ จึ่งชำระพระโอษฐ์สรงพระพักตร์ แล้วชวนพระลักษมณ์กนิษฐา
เสด็จจากแท่นแก้วอลงการ์ มาเข้าที่สรงสาคร ฯ
๏ สองกษัตริย์ชำระสระสนาน สุคนธ์ธารธารทิพย์เกสร
ต่างทรงสนับเพลาอลงกรณ์ เชิงงอนงอนงามอร่ามพลอย
พระหริวงศ์ทรงทิพย์ภูษา เครือหงส์กาบผกาช่อห้อย
พระลักษมณ์ทรงผ้าก้านกระหนกลอย ชายไหวช่อช้อยชายแครง
สอดใส่ฉลององค์ทรงประพาส พื้นตาดฉลุเครือแย่ง
ทับทรวงประดับเพชรแดง ตาบทิศลายแทงสังวาลวัลย์
พาหุรัดทองกรมังกรพต สลับด้วยมรกตมุกดาคั่น
ธำมรงค์เพชรรายเรือนสุบรรณ มงกุฎแก้วเทวัญสว่างวาม
ห้อยพวงมาลัยดอกไม้มาศ งามประหลาดลบโลกทั้งสาม
ต่างกุมศรปราบสงคราม ตามกันมาเกยรัตนา ฯ
๏ ลดองค์ลงนั่งตั้งพระเนตร สังเกตไปทั่วทุกทิศา
ซึ่งจะเป็นนิมิตยาตรา บ่ายหน้าตามเกล็ดนาคี ฯ
๏ มาจะกล่าวบทไป ถึงท้าวหัสนัยน์เรืองศรี
สถิตเหนือทิพอาสน์รูจี เป็นที่ผาสุกสถาวร
ภายใต้ต้นปาริชาต พร้อมหมู่เทวราชอัปสร
เล็งเนตรลงมาในดินดอน เห็นพระสี่กรอวตาร
จะยกพหลพลไกร ข้ามมหาสมุทรไทไพศาล
ไปทวีปลงกากรุงมาร สังหารอสูรพาลา
ไม่มีสีวิกาญจน์ยานุมาศ จะเสด็จด้วยบาทอนาถา
จำจะให้เอารถรัตนา ไปถวายผ่านฟ้าทรงจร ฯ
๏ คิดแล้วจึ่งสั่งมาตุลี บัดนี้พระนารายณ์ทรงศร
จะยกโยธาพลากร ไปราญรอนอสุราอาธรรม์
ตัวท่านจงเอารถแก้ว อันเพริศแพร้วพรรณรายฉายฉัน
ไปถวายพระองค์ทรงสุบรรณ ยังเนินเขาคันธกาลา
แล้วจงอยู่เป็นสารถี ขับพาชีชักรัถา
ต่อเสร็จสงครามในลงกา จึ่งมาจากองค์พระทรงชัย ฯ
๏ เมื่อนั้น พระมาตุลีผู้มีอัชฌาสัย
รับเทวบัญชาหัสนัยน์ ก็ออกไปจากที่วิมาน ฯ
๏ จึ่งเทียมรถแก้วแววฟ้า ด้วยสินธพเทวาตัวหาญ
เสร็จแล้วก็ขับเหาะทะยาน ผ่านมาด้วยฤทธิเทวัญ ฯ
๏ เทพบุตรอาชาร่าเริง ลำพองลองเชิงเหียนหัน
ยกหูชูหางหยัดยัน แผดร้องสนั่นโลกา
กึกก้องกัมปนาทหวาดไหว ทั่วไปในทศทิศา
ตลอดถึงโสฬสพรหมา จนมหาพิภพบาดาล
ก็เลื่อนลอยมาโดยอากาศ โอภาสด้วยดวงมุกดาหาร
รัศมีจำรัสชัชวาล ลงตรงหน้าฉานพลับพลาชัย ฯ
๏ ครั้นถึงจึ่งประทับกับเกยแก้ว แล้วจึ่งทูลแจ้งแถลงไข
ว่าองค์พระจอมเมรุไกร แจ้งว่าภูวไนยทรงธรรม์
จะข้ามไปเกาะลงกา ล้างหมู่อสุราโมหันธ์
ให้เอารถแก้วแพร้วพรรณ คู่เวไชยันต์รูจี
มาถวายสมเด็จพระหริวงศ์ ให้ทรงไปปราบยักษี
ยังทวีปลงกาธานี จะมีชัยแก่หมู่อสุรา
แล้วให้ข้าอยู่ฉลองบาท ขับพิชัยราชรัถา
ปราบหมู่อสุรพาลา ไปกว่าจะเสร็จสำเร็จการ ฯ
๏ เมื่อนั้น พระจักรีผู้ปรีชาหาญ
แจ้งว่าองค์ท้าวมัฆวาน ให้รถวิมานก็ยินดี
จึ่งกล่าววาจาปราศรัย ขอบใจหัสเนตรเรืองศรี
ทรงพระเมตตาครานี้ คุณนั้นไม่มีใครเทียมทัน ฯ
๏ ตรัสแล้วจึ่งชวนพระนุชนาถ เสด็จจากเกยมาศฉายฉัน
งามดั่งสุริยากับพระจันทร์ มาขึ้นรถเทวัญอลงการ์ ฯ
๏ เมื่อนั้น พญาพิเภกยักษา
ครั้นได้ศุภฤกษ์เวลา อสุราให้ลั่นฆ้องชัย
ชาวประโคมก็ประโคมแตรสังข์ ปี่กลองก้องดังหวั่นไหว
อันหมู่พหลพลไกร โห่สนั่นลั่นไปเป็นโกลา
ไชยามพวานฤทธิรงค์ ก็โบกธงนำพลไปหน้า
ดำเนินพยุหโยธา ตามเกล็ดนาคาสถาวร ฯ
๏ เมื่อนั้น พระนารายณ์สุริย์วงศ์ทรงศร
ครันทัพหน้ามาถึงฝั่งสาคร ภูธรให้เคลื่อนพิชัยรถ ฯ
๏ รถเอยรถแก้ว เพริศแพร้วกำกงอลงกต
แอกงอนอ่อนสลวยชวยชด เครือขดช่อตั้งบัลลังก์ลอย
รายรูปสิงห์อัดหยัดยัน สุบรรณจับนาคหิ้วเศียรห้อย
ดุมเพลาวาววับประดับพลอย แปรกแก้วกาบช้อยสะบัดบัง
เทียมด้วยสินธพเทพบุตร ทั้งสี่บริสุทธิ์ดั่งสีสังข์
มาตุลีขับโผนด้วยกำลัง รี่เรื่อยเร็วดั่งลมพัด
เครื่องสูงมยุรฉัตรชุมสาย ธงฉานธงชายปลายสะบัด
กาหลพลแห่เยียดยัด ขนัดฆ้องกลองประโคมโครมครึก
โยธาโลดโผนโจนทะยาน เริงร่าลำพองคะนองศึก
เสียงสะเทือนเลื่อนลั่นพันลึก คึกคึกรีบข้ามชลธี ฯ
๏ เมื่อนั้น เทวัญนางฟ้าทุกราศี
เห็นพระหริรักษ์จักรี ยกพวกกระบี่นิกร
ข้ามไปล้างเหล่าอสุรา ต่างองค์ปรีดาสโมสร
บ้างเผยช่องสีหบัญชร เยี่ยมพักตร์สลอนทุกวิมาน
โปรยปรายบุปผาสุมามาศ มณฑาทิพย์เกลื่อนกลาดหอมหวาน
อวยชัยให้พรพระอวตาร ตบหัตถ์ฉัดฉานทั้งเมืองฟ้า ฯ
๏ เมื่อนั้น พระตรีภพลบโลกนาถา
เร่งรีบพยุหโยธา ข้ามมหาคงคาวาริน
งามดั่งองค์ท้าวเทวราช มาเที่ยวประพาสกระแสสินธุ์
งามทั้งรถแก้วโกมิน งามสิ้นทั้งหมู่โยธา ฯ
๏ มาถึงกึ่งทางกลางสมุทร พระทรงครุฑชมหมู่มัจฉา
เงือกงูราหูเหรา โลมาผุดพ่นชลธาร
พิมทองท่องท้องสาคร มังกรเล่นน้ำกระฉอกฉาน
สีเสียดเสียดว่ายกับปลาวาฬ ช้างนํ้าทะยานหยอกกัน
หน้าคนเวียนวนตามคู่ ม้านํ้าชูเศียรเหียนหัน
ฉลามตามคลื่นพัลวัน นวลจันทร์จันทรเม็ดกระเบนบิน
อินทรีว่ายรี่หนีฉนาก พญานาคลอยเล่นกระแสสินธุ์
อันหมู่มัจฉาในวาริน เหมือนจะยินดีช่วยอำนวยพร
พระพายพัดเรื่อยเฉื่อยฉ่ำ ต้องนํ้าเป็นระลอกกระฉอกฉ่อน
พระอาทิตย์ขับรถบทจร ไขแสงอ่อนอ่อนให้สำราญ
ปักษิณบินร้องถวายเสียง ดั่งจำเรียงดนตรีขับขาน
สองกษัตริย์ชื่นชมเบิกบาน รีบเร่งพลหาญข้ามไป ฯ
๏ ครั้นถึงฟากฝั่งสมุทร จึ่งให้หยุดโยธาน้อยใหญ่
ตั้งเป็นกระบวนทัพชัย โดยในพยุหยาตรา ฯ
๏ บัดนั้น ฝ่ายกองคอยเหตุยักษา
เห็นทัพยกข้ามสมุทรมา ก็รีบเข้าลงกาธานี ฯ
๏ ครั้นถึงน้อมเศียรอภิวาทน์ แทบบาทพญายักษี
ทูลว่าพระรามจักรี ยกหมู่โยธีวานร
เป็นกระบวนทัพนับสมุทร ดูไม่สิ้นสุดหยุดหย่อน
ข้ามมาถึงฝั่งสาคร ประทับร้อนอยู่ริมคงคา ฯ
๏ เมื่อนั้น ทศเศียรสุริย์วงศ์ยักษา
ได้ฟังคั่งแค้นในวิญญาณ์ อสุรานิ่งนึกตรึกไป
ชิชะสงครามครั้งนี้ คิดล้างหลายทีแล้วไม่ได้
ล่วงลามข้ามฝั่งสมุทรไท อาจใจจะมาต่อยุทธ์
ดีแล้วจะได้เห็นกัน กูจะฆ่าพวกมันให้สิ้นสุด
ด้วยกำลังปรีชาวรารุทร มิให้ถึงอาวุธราวี
คิดแล้วจึ่งมีพจนารถ แก่ภานุราชยักษี
บัดนี้อริราชไพรี ยกพวกโยธีข้ามมา
ท่านจงไปยังพนาวัน นิมิตซึ่งพรรณพฤกษา
ทรงผลเกลื่อนกลาดดาษดา ภูมิฐานนํ้าท่าให้ชอบกล
แล้วจึ่งประดาดินอยู่ อย่าให้มันรู้เหตุผล
แม้นว่าข้าศึกยกพล มาตั้งบนที่นิมิตไว้
ตัวเอ็งจงควํ่าแผ่นดิน อย่าให้ไพรินนั้นเหลือได้
ถ้าทำสำเร็จดั่งใจ จะแบ่งเมืองให้เป็นรางวัล ฯ
๏ บัดนั้น เสนาภานุราชตัวขยัน
รับสั่งพญากุมภัณฑ์ บังคมคัลสนองพระวาที
อันการเพียงนี้ไม่ยากนัก พอจักรับใส่เกศี
ฆ่าให้สิ้นพวกไพรี ภูมีอย่าร้อนวิญญาณ์
ว่าแล้วน้อมเศียรอภิวาทน์ แทบบาทพญายักษา
ออกจากพระโรงรัตนา อสุราก็รีบระเห็จไป ฯ
๏ เดินดัดลัดมาในไพรวัน เห็นป่าหนึ่งนั้นกว้างใหญ่
เป็นต้นมรคาพนาลัย ใกล้กับทัพชัยพระจักรี
มีความชื่นชมโสมนัส ยกหัตถ์ประนมเหนือเกศี
ก็ร่ายพระเวทอันฤทธี อสุรีนิมิตพนาดร ฯ
๏ บัดเดี๋ยวก็เป็นภูมิพื้น ราบรื่นเรี่ยรายด้วยทรายอ่อน
มิ่งไม้ทรงผลอรชร บังแสงทินกรชอุ่มไป
แสนสนุกเป็นที่ประพาส ศิลาลาดห้วยธารนํ้าไหล
ใสสะอาดสะอ้านสำราญใจ เจือไปด้วยพิษอันบันดาล
อันพรรณพฤกษาผลาผล ใบต้นเบื่อเมาแต่กลิ่นหวาน
พร้อมเสร็จสำเร็จทุกประการ แล้วอ่านพระเวทวิทยา ฯ
๏ กายนั้นใหญ่กว่าพรหเมศ สำแดงเดชแทรกแผ่นดินหนา
สองเท้านั้นเหยียบยันศิลา อันรองมหาปัถพี
สองมือดันพื้นสุธาไว้ ด้วยกำลังฤทธิไกรยักษี
คอยดูหมู่ราชไพรี ได้ทีจะควํ่าแผ่นดิน ฯ
๏ เมื่อนั้น พระสุริย์วงศ์องค์นารายณ์ทรงศิลป์
ครั้นเสร็จข้ามโยธาวานรินทร์ พระปิ่นภพมีราชโองการ
ดูกรประคนธรรพผู้ศักดา อันมีปรีชากล้าหาญ
จงไปดูที่อันโอฬาร ชัยภูมิสถานสวัสดี
จะได้ตั้งทัพพลับพลา พักพลโยธากระบี่ศรี
มั่นแล้วจะยกเข้าราวี ต่อดีด้วยหมู่กุมภัณฑ์ ฯ
๏ บัดนั้น จึ่งประคนธรรพคนขยัน
รับสั่งพระองค์ทรงสุบรรณ ถวายบังคมคัลแล้วรีบไป ฯ
๏ เที่ยวดูมาในพนาลี ตามเชิงคีรีเขาใหญ่
ก็ถึงที่ขุนมารนิมิตไว้ มิ่งไม้ทรงผลอรชร
กว้างขวางราบรื่นรโหฐาน มีธารธาราสิงขร
เป็นที่ชัยภูมิสถาวร ได้นามกรครุฑา
ควรจะตั้งกองทัพใหญ่ โดยตำรับพิชัยสงครามว่า
ก็บากไม้หมายตรุยมรคา แล้วรีบกลับมาทันที ฯ
๏ ครั้นถึงน้อมเศียรอภิวาทน์ ทูลบาทพระนารายณ์เรืองศรี
ป่าหนึ่งสะอ้านสะอาดดี เป็นที่สวัสดิมงคล
พ่างพื้นราบรื่นจำเริญตา พร้อมทั้งนํ้าท่าผลาผล
ภูเขาต้นไม้ชอบกล ควรจะพักพลพลากร ฯ
๏ เมื่อนั้น พระนารายณ์สุริย์วงศ์ทรงศร
ฟังประคนธรรพฤทธิรอน ภูธรตรัสถามพิเภกไป
ป่านี้เห็นเป็นสนุกนัก พญายักษ์ยังรู้หรือไฉน
มีนามนั้นเรียกประการใด จะใกล้หรือไกลกับลงกา ฯ
๏ เมื่อนั้น พญาพิเภกยักษา
ได้ฟังพระราชบัญชา อสุราสนองพระโองการ
อันนอกมรกตคีรี ไม่มีป่าสนุกรโหฐาน
เห็นเจ้าลงกากรุงมาร จะให้บันดาลไว้ด้วยฤทธิ์ ฯ
๏ เมื่อนั้น องค์พระหริรักษ์จักรกฤษณ์
ฟังโหราผู้รู้นิมิต ทรงฤทธิ์ถวิลจินดา
อันกลศึกนี้ลึกลํ้า เห็นจะเป็นเหมือนคำพิเภกว่า
จึ่งมีพระราชบัญชา สั่งวายุบุตรฤทธิรอน
ตัวท่านจงให้ประคนธรรพ มันนำกลับไปดูก่อน
พิเคราะห์ดีร้ายให้แน่นอน จะได้ยกนิกรรีบไป ฯ
๏ บัดนั้น คำแหงหนุมานทหารใหญ่
น้อมเศียรรับสั่งภูวไนย แล้วให้ประคนธรรพพามา ฯ
๏ สองนายเดินเดาะเลาะทาง ตามหว่างทิวแถวแนวป่า
ถึงที่นิมิตอสุรา ถิ่นฐานโอฬาร์ชอบกล
ประกอบด้วยมิ่งไม้หลายพรรณ เรียงรันผลิดอกออกผล
ดิบห่ามสุกแซมแกมปน งอมหล่นเกลื่อนกลาดดาษไป
อันหมู่วิหคทั้งหลาย จะกลํ้ากรายมากินก็หาไม่
พิเคราะห์ดูด้วยปรีชาไว ก็แจ้งใจว่ากลอสุรี
เหมือนคำพิเภกกราบทูล นเรนทร์สูรปิ่นภพเรืองศรี
ดีร้ายภายใต้ปัถพี จะมีอสูรมารยา
อย่าเลยจะลงไปดู ให้รู้อุบายยักษา
คิดแล้วสำแดงเดชา แทรกพื้นพสุธาลงไป ฯ
๏ จึ่งเหลือบแลเห็นอสุรี นิมิตอินทรีย์โตใหญ่
สองกรช้อนชูแผ่นดินไว้ ด้วยฤทธิไกรชาญฉกรรจ์
ขุนกระบี่ชักตรีออกจากกาย มาดหมายจะฆ่าให้อาสัญ
กระทืบบาทขบเขี้ยวเคี้ยวฟัน โถมเข้าโรมรันราวี ฯ
๏ บัดนั้น ภานุราชสิทธิศักดิ์ยักษี
กริ้วโกรธพิโรธดั่งอัคคี อสุรีฉวยชักคทา
แกว่งกวัดผัดผันอุตลุด ด้วยกำลังฤทธิรุทรแกล้วกล้า
ผาดโผนโจนจ้วงทะลวงมา เข้าต่อศักดาวานร ฯ
๏ บัดนั้น คำแหงหนุมานชาญสมร
โรมรุกบุกบันประจัญกร ฟันฟอนรบชิดติดพัน ฯ
๏ เท้าซ้ายเหยียบเข่าอสุรา มือขวาแกว่งตรีฉายฉัน
สัประยุทธ์กลอกกลับจับกัน ต่างฟันต่างแทงต่างตี ฯ
๏ บัดนั้น ภานุราชสิทธิศักดิ์ยักษี
เหวี่ยงผันหันไปด้วยฤทธี อสุรีสลัดหนุมาน
เท้าหนึ่งเหยียบเข่าวานร แกว่งคทาธรจะสังหาร
ต่างตนโรมรันประจัญบาน รอนราญไม่ลดงดกัน ฯ
๏ บัดนั้น หนุมานฤทธิแรงแข็งขัน
โรมรุกคลุกคลีตีประจัญ โถมแทงกุมภัณฑ์ด้วยฤทธี ฯ
๏ ล้มลงกับพื้นดินดอน กรซ้ายจิกเศียรยักษี
เหยียบไว้ภายใต้ปัถพี แล้วมีวาจาถามไป
เหวยเหวยไอ้ชาติพาลา ใครใช้มึงมาแต่ไหน
มีนามกรชื่อไร เหตุใดมาทำดั่งนี้ ฯ
๏ บัดนั้น ภานุราชสิทธิศักดิ์ยักษี
สุดฤทธิ์สุดคิดจะต่อตี อสุรีก็แจ้งโดยสัจจา
ข้าชื่อภานุราชขุนมาร ทหารทศพักตร์ยักษา
พระองค์ตรัสใช้ให้มา นิมิตเป็นป่าพนาดร
ประกอบด้วยนํ้าท่าผลาผล ชอบกลเป็นที่สโมสร
แม้นว่าพระรามเสด็จจร มาตั้งนิกรโยธี
ให้ข้าพลิกควํ่าสุธาธาร สังหารพวกพลกระบี่ศรี
ใหสิ้นทั้งทัพที่มานี้ มิให้มีศึกสืบไป ฯ
๏ บัดนั้น คำแหงหนุมานทหารใหญ่
ได้ฟังจะแจ้งไม่แคลงใจ แกว่งตรีดั่งไฟประลัยกัลป์
เหม่เหม่ดูดู๋ไอ้สาธารณ์ กูคือพระกาลรังสรรค์
ว่าพลางพิฆาตฟาดฟัน กุมภัณฑ์สุดสิ้นชีวี ฯ
๏ แล้วเอาตรีเพชรฤทธิรอน ฟันฟอนตัดเศียรยักษี
ขาดกระเด็นออกจากอินทรีย์ ขุนกระบี่ก็หิ้วขึ้นมา ฯ
๏ หยุดยืนอยู่แล้วก็พินิจ ดูที่นิมิตของยักษา
หายไปมิได้ประจักษ์ตา ก็พาประคนธรรพกลับจร ฯ
๏ ครั้นถึงจึ่งถวายอภิวาทน์ ทูลพระภูวนาถทรงศร
ตามได้สังหารราญรอน วานรถวายเศียรกุมภัณฑ์ ฯ
๏ เมื่อนั้น พระกฤษณุรักษ์รังสรรค์
ได้ฟังกริ้วโกรธดั่งเพลิงกัลป์ ทรงธรรม์จึ่งมีบัญชา
เหวยเหวยดูก่อนประคนธรรพ ตัวมึงอัปลักษณ์หนักหนา
กูไว้ใจใช้ไปต่างตา ใช่ว่าจะให้ต่อตี
เพียงนี้ยังทำให้เสียการ ไม่รู้เท่ากลมารยักษี
จะพารี้พลโยธี ไปม้วยชีวีทั้งทัพชัย
โทษนี้ถึงสิ้นชีวัน จะฆ่าฟันก็หาประโยชน์ไม่
แม้นอยู่จะม้วยบรรลัย เร่งไปเสียเถิดไอ้พาลา ฯ
๏ บัดนั้น ประคนธรรพฤทธิแรงแข็งกล้า
ได้ฟังพระราชบัญชา ดั่งว่าต้องแสงศรพิษ
กราบลงแล้วสนองพระวาที อันตัวข้านี้โทษผิด
ซึ่งเมตตาไม่ฆ่าชีวิต คุณพระทรงฤทธิ์เป็นพ้นไป
ทูลพลางถวายบังคมลา น้ำตาแถวถั่งหลั่งไหล
คลานออกมานอกทัพชัย เหาะไปที่อยู่ดั่งก่อนกาล ฯ
๏ เมื่อนั้น พระทรงภพลบโลกทุกสถาน
ประทับอยู่ริมฝั่งชลธาร กับพวกทหารโยธา
แต่เช้าไปจนสายัณห์ สุริย์ฉันบ่ายคล้อยเวหา
จึ่งมีพระราชบัญชา ถามพญาพิเภกอสุรี
ซึ่งเราจะยกทวยหาญ เข้าไปรอนราญยักษี
จะตั้งมั่นตำบลใดดี จึ่งจะเป็นที่สถาวร ฯ
๏ บัดนั้น น้องท้าวทศกัณฐ์ชาญสมร
ได้ฟังพจนารถภูธร ชุลีกรสนองพระบัญชา
อันเขามรกตคีรี เป็นที่ประชุมยักษา
ไม่ใกล้ไกลกับกรุงลงกา ภูมิฐานน้ำท่าสำราญ
ประกอบด้วยมิ่งไม้มีผล ควรจะพักพลทวยหาญ
ต้องด้วยครุฑนามโอฬาร หมู่มารจะแพ้ฤทธา
แต่กุมภาสูรฤทธิรณ คุมพลร้อยโกฏิอยู่รักษา
ขอให้ทหารอันศักดา ไปผลาญชีวากุมภัณฑ์ ฯ
๏ เมื่อนั้น พระหริวงศ์องค์นารายณ์รังสรรค์
ได้ฟังน้องท้าวทศกัณฐ์ จึ่งบัญชาสั่งหนุมาน
ตัวท่านผู้มีฤทธิรอน จงคุมนิกรทวยหาญ
ไปตีหมู่อสูรสาธารณ์ ผลาญเสียให้ม้วยชีวี ฯ
๏ บัดนั้น ลูกพระพายผู้ชาญชัยศรี
รับสั่งพระองค์ทรงธรณี ถวายอัญชุลีแล้วออกมา ฯ
๏ จึ่งจัดโยธาพลากร เลือกเหล่าวานรซ้ายขวา
แต่ตัวดีที่มีศักดา เสร็จแล้วก็พาทัพไป ฯ
๏ ถึงเขามรกตก็พิศดู เห็นหมู่อสุรีไม่นับได้
อยู่ทั้งชั้นนอกชั้นใน รอบไปตามเชิงคีรี
จึ่งสั่งโยธาวานร เร่งเข้าราญรอนยักษี
ฆ่าเสียให้สิ้นชีวี ด้วยกำลังฤทธีชัยชาญ ฯ
๏ บัดนั้น จึ่งหมู่กระบี่ทวยหาญ
ได้ฟังวาจาหนุมาน ก็โผนทะยานเข้าชิงชัย ฯ
๏ ต่างผลุนหมุนกลุ้มตะลุมบอน จะรอรั้งยั้งกรก็หาไม่
ถีบกัดฟัดฟาดวุ่นไป ด้วยกำลังฤทธิไกรราวี ฯ
๏ บัดนั้น ฝ่ายหมู่อสุรศักดิ์ยักษี
ครั้นวานรเข้าโถมโจมตี อสุรีรบรันประจัญบาน
ยิงแย้งแทงฟันอยู่สับสน ต่างตนสำแดงกำลังหาญ
โห่สนั่นครั่นครื้นสุธาธาร พลมารเนื่องหนุนหมุนมา ฯ
๏ บัดนั้น โยธาวานรแกล้วกล้า
รับรองป้องกันอสุรา ตีซ้ายป่ายขวาอลวน
เป็นหมู่หมู่เหล่าเหล่าเข้าจับกัน อุตลุดพัลวันสับสน
ยักษีล้มตายวายชนม์ บ้างแตกย่นพลัดพรายกระจายไป ฯ
๏ บัดนั้น จึ่งกุมภาสูรนายใหญ่
เห็นพลแตกยับทั้งทัพชัย กริ้วโกรธคือไฟบรรลัยกัลป์
กระทืบบาทผาดเสียงเป็นโกลา อสุราแกว่งหอกดั่งจักรผัน
เข่นเขี้ยวเคี้ยวกรามขบฟัน เข้าไล่โรมรันวานร ฯ
๏ ถาโถมโจมแทงอุตลุด ไม่ยั้งหยุดว่องไวดั่งไกรสร
กระบี่ตายยับลงกับกร ด้วยฤทธิรอนอสุรี ฯ
๏ บัดนั้น หนุมานผู้ชาญชัยศรี
ครั้นเห็นยักษาราวี วานรหนีย่นร่นมา
กริ้วโกรธพิโรธคือไฟกัลป์ มือคันเขม้นเข่นฆ่า
ฉวยชักตรีเพชรอันศักดา ออกยืนขวางหน้าพลไว้
กวัดแกว่งสำแดงกำลังหาญ สุธาธารกัมปนาทหวาดไหว
โลดโผนโจนจ้วงทะลวงไป เข้าไล่โจมจับอสุรี ฯ
๏ เท้าซ้ายนั้นเหยียบบ่าขวา มือคว้าชิงหอกยักษี
กลอกกลับจับกันเป็นโกลี ถ้อยทีหักโหมโรมรัน ฯ
๏ บัดนั้น จึ่งกุมภาสูรแข็งขัน
รับรองป้องปัดพัลวัน หันกลับจับกันอลวน
ต่างกล้าต่างหาญทะยานยุทธ์ ฟันแทงอุตลุดสับสน
ถ้อยทีถ้อยมีฤทธิรณ ต่างตนไม่งดลดกร ฯ
๏ บัดนั้น คำแหงหนุมานชาญสมร
หลีกหลบรบรุกราญรอน วานรเหยียบบ่ากุมภัณฑ์
มือหนึ่งจับจิกเกศา กลับกลอกไปมาดั่งจักรผัน
หันเวียนเปลี่ยนท่าโรมรัน รับรองป้องกันในที ฯ
๏ บัดนั้น จึ่งกุมภาสูรยักษี
ต้านต่อรอฤทธิ์ราวี อสุรีเหยียบเข่าหนุมาน
มือซ้ายจับคอวานร กรขวาเงื้อหอกจะสังหาร
ต่างแกล้วต่อกล้าเข้ารอนราญ ประจัญบานไม่คิดชีวา ฯ
๏ บัดนั้น วายุบุตรวุฒิไกรใจกล้า
โผนทะยานด้วยกำลังศักดา ถีบถูกอุราอสุรี
หันเหเซไปไม่ตั้งตรง ล้มลงแทบเชิงคีรีศรี
ฟาดด้วยตรีเพชรอันฤทธี สุดสิ้นชีวีวายปราณ ฯ
๏ เสร็จแล้วตัดเศียรขุนยักษ์ สำแดงสิทธิศักดิ์กำลังหาญ
เผ่นขึ้นยังพื้นคัคนานต์ เหาะทะยานไปยังพลับพลา ฯ
๏ ครั้นถึงกราบบาทพระนารายณ์ แล้วถวายเศียรเกล้ายักษา
ทูลความแต่ต้นจนปลายมา ท่ามกลางเสนาวานร ฯ
๏ เมื่อนั้น พระตรีภูวนาถทรงศร
ได้ฟังกระบี่ฤทธิรอน ภูธรชื่นชมด้วยสมคิด
ทอดพระเนตรดูเศียรอสุรี แล้วมีบัญชาประกาศิต
อันศรีหนุมานนี้ชาญฤทธิ์ ใช้ได้ดั่งจิตจินดา
ตรัสแล้วสระสรงทรงเครื่อง อร่ามเรืองดั่งเทพเลขา
ชวนองค์พระลักษมณ์อนุชา เสด็จขึ้นรัถาอลงการ ฯ
๏ ให้เลิกพหลโยธี ทุกหมู่เสนีทวยหาญ
วานรไชยามพวาน โบกธงหน้าฉานนำพล
กลองชัยกลองชนะโครมครึก โยธาโห่ฮึกกุลาหล
แตรงอนแตรฝรั่งอึงอล ดั่งแผ่นดินดลจะโทรมทรุด
อันหมู่จังเกียงทั้งหลาย กับตัวนายสิบแปดมงกุฎ
ต่างตนสำแดงฤทธิรุทร ดำดินแล้วผุดขึ้นมา
บ้างลงเดินหลังชลธาร บ้างเหาะทะยานโดยเวหา
บ้างไปในกลีบเมฆา บ้างโจนลงมาแต่อัมพร
บ้างทำอึดใจหายตน บ้างด้นไปในสิงขร
บ้างเดินบนยอดยุคุนธร วานรลำพองคะนองฤทธิ์
พสุธาอากาศหวาดไหว เสียงสนั่นลั่นไปถึงดุสิต
มืดมนอนธการไปทุกทิศ พระทรงฤทธิ์รีบเร่งพลมา ฯ
๏ บัดนั้น น้องท้าวทศพักตร์ยักษา
กับหนุมานผู้ศักดา นำเสด็จยาตราพระจักรี
ครั้นถึงเขาแก้วมรกต น้อมเกล้าประณตบทศรี
ทูลองค์พระผู้ทรงธรณี ที่นี้ชัยภูมิสถาวร ฯ
๏ เมื่อนั้น พระจักรรัตน์แก้วทรงศร
ได้ฟังน้องท้าวยี่สิบกร ภูธรให้หยุดโยธี ฯ
๏ จึ่งมีพระราชบัญชา สั่งพญาสุครีพกระบี่ศรี
เราจะตั้งมั่นในที่นี้ เป็นมหาบุรีอุประการ ฯ
๏ บัดนั้น สุครีพผู้ปรีชาหาญ
รับสั่งสมเด็จพระอวตาร ประณตบทมาลย์แล้วออกไป ฯ
๏ เกณฑ์หมู่โยธาพลากร ทุกหมวดวานรน้อยใหญ่
ให้ตั้งกองทัพพลับพลาชัย แทบใกล้มรกตคีรี ฯ
๏ บัดนั้น นายกองทั้งสองบุรีศรี
จึ่งกะเกณฑ์กันทันที ตามมีบาญชีโยธา
หน้าที่ของใครก็วางฉาก ขึงเชือกปักฉลากพร้อมหน้า
ปราบดินขนไม้เป็นโกลา ถุ้งเถียงด่าว่าเร่งกัน ฯ
๏ ตั้งเป็นปราการรายรอบ คูขอบเขื่อนเพชรเขื่อนขัณฑ์
ป้อมค่ายหอรบนางจรัล สลับกันเป็นแถวแนวไป
ซุ้มทวารบานบังมั่นคง เชิงเทินปักธงทิวไสว
แล้วตั้งสุวรรณพลับพลาชัย สี่มุขอำไพตระหง่านงาม
ท้องพระโรงนั้นตั้งบัลลังก์อาสน์ ลับแลแกลมาศเรืองอร่าม
ชาลาเกยแก้วแวววาม ท้องสนามที่ประลองโยธา
ทิมดาบชาววังตำรวจเรียง ศาลาลูกขุนเคียงซ้ายขวา
ถนนดาดลาดด้วยศิลา เสร็จตามบัญชาภูวไนย ฯ
๏ บัดนั้น พญาสุครีพทหารใหญ่
ครั้นแล้วเกณฑ์พลสกลไกร ให้เป็นเสือป่าแมวมอง
กองร้อยคอยเหตุกองขัน ผลัดกันตระเวนจุกช่อง
นั่งยามตามไฟประจำซอง ทุกกองทุกหมวดตรวจตรา ฯ
๏ เมื่อนั้น พระกฤษณุรักษ์นาถา
ครั้นเสร็จซึ่งตั้งพลับพลา ในมหาชัยภูมิสถาวร
จึ่งชวนพระลักษมณ์นุชนาถ เราจะไปประพาสสิงขร
ตรัสพลางย่างเยื้องบทจร ท้าวพญาวานรก็ตามไป ฯ
๏ สองกษัตริย์เที่ยวชมพนมมาศ ศิลาลาดตามแนวเนินไศล
เป็นวุ้งเวิ้งเชิงชั้นจำเริญใจ อำไพแลเลื่อมรูจี
ยอดแซมแกมกันเป็นหลั่นลด เขียวดั่งมรกตสดสี
เป็นเปลวปล่องตามช่องคีรี มีท่อชลธีไหลริน
รุกขชาติเดียรดาษอยู่เรียงราย ขยายแย้มเกสรขจรกลิ่น
บ้างทรงผลสุกห่ามทรามกิน หล่นกลาดดาษดินเกลื่อนไป
มีหมู่คณานกวิหคหงส์ บินร่อนเวียนวงลงอาศัย
บ้างส่งเสียงน่าฟังวังเวงใจ เหมือนจะถวายชัยพระสี่กร
ให้สบายคลายถวิลถึงสายสวาท ภูวนาถชื่นชมสโมสร
พักตร์ผ่องดั่งดวงจันทร บทจรตามเชิงบรรพตา ฯ
๏ ครั้นเสร็จซึ่งชมสีขเรศ พระปิ่นเกศไตรภพนาถา
กับองค์พระลักษมณ์อนุชา เสด็จมายังท่าวารี ฯ
๏ ชำระสระสนานสำราญกาย ในกระแสสายนทีศรี
นํ้าใสดั่งแสงแก้วมณี แลเห็นถึงที่ท้องธาร
เป็นฟองฟุ้งพุ่งพุดุดั้น ไหลลั่นโครมครึกฉ่าฉาน
ศีลาลายพรายแพร้วชัชวาล กรวดแก้วสุรกานต์อำไพ
มีกอโกสุมเกสร อรชรชูก้านบานไสว
แมลงภู่วู่ว่อนเวียนไว ซอกไซ้ซาบรสเรณู
มัจฉาดาษเดียรเวียนว่าย ตามกันคล้ายคล้ายเป็นหมู่หมู่
เล็มไคลผุดพ่นสินธู ลอยแอบแนบคู่เคียงกัน
พระยกหัตถ์ตรัสชี้ให้น้องชม สำราญรื่นภิรมย์เกษมสันต์
แสนสนุกดั่งสระนันทวัน ที่ในช่อชั้นดุสิตา ฯ
๏ ครั้นเสร็จซึ่งสรงวารี องค์พระจักรีนาถา
กรายกรลีลาศยาตรา เสด็จมายังพลับพลาชัย ฯ
๏ บัดนั้น เสนาวานรน้อยใหญ่
ทั้งสิบแปดมงกุฎวุฒิไกร ก็พากันลงไปในวารี ฯ
๏ นํ้าใสไหลหลั่งถั่งมา เย็นซาบกายากระบี่ศรี
แหวกว่ายตามสายชลธี หยอกกันอึงมี่ทั้งท้องธาร
บ้างเก็บกระจับฝักบัว ขุดหัวรากเง่าเป็นอาหาร
ชิงชักหักดวงปทุมมาลย์ โผนทะยานขึ้นไม้ริมสาคร
โดดจากกิ่งใหญ่ไต่กิ่งน้อย โหนห้อยเย้าหยอกหลอกหลอน
ลางลิงโจนน้ำดำซอน ถอนสาหร่ายสายติ่งทิ้งกัน
บ้างเอากรวดทรายปรายซัด ตบหัตถ์สำรวลสรวลสันต์
รวบรัดฟัดกอดพัลวัน เสียงสนั่นเฮฮาวุ่นไป ฯ
๏ ครั้นเสร็จซึ่งเล่นชลธาร สุครีพหนุมานทหารใหญ่
ทั้งพวกพหลพลไกร ก็กลับไปกองทัพพลับพลา ฯ
๏ บัดนั้น ฝ่ายสารัณทูตยักษา
เห็นภานุราชอสุรา กับกุมภาสูรวายปราณ
ตกใจตัวสั่นขวัญหาย ดั่งจะวายชีวิตสังขาร
ก็เผ่นขึ้นยังหลังอาชาชาญ ทะยานเข้าลงกาเวียงชัย ฯ
๏ ครั้นถึงจึ่งคลานเข้าไปเฝ้า น้อมเกล้าบังคมประนมไหว้
ทูลว่าภานุราชฤทธิไกร ออกไปนิมิตพนาวัน
มีวานรหนึ่งเผือกผู้ ล่วงรู้มาล้างให้อาสัญ
ข้าศึกฮึกหาญชาญฉกรรจ์ บุกบันไล่ลามตามตี
ทั้งกุมภาสูรก็วายปราณ หมู่มารแตกพ่ายกระจายหนี
อันเหล่าอริราชไพรี นั้นมีกำลังอหังการ์
บัดนี้ยกพวกพลขันธ์ มาตั้งมั่นมรกตภูผา
มากล้นพ้นที่จะคณนา เพียบพื้นมหาสุธาธาร ฯ
๏ เมื่อนั้น ทศเศียรสุริย์วงศ์ใจหาญ
ได้ฟังสารัณแจ้งการ ขุนมารนิ่งนึกตรึกตรา
กูใช้ทหารไปทำกล วายชนม์เสียเชิงแก่ลิงป่า
เพราะไอ้พิเภกอสุรา มันบอกกิจจาแก่พวกภัย
จึ่งทำฮึกฮักไม่เกรงกัน ยกมาตั้งมั่นลงได้
ยิ่งคิดยิ่งแค้นแน่นใจ ฤทัยเร่าร้อนดั่งอัคคี
จึ่งมีพระราชบรรหาร สั่งเสนามารยักษี
จงเร่งกะเกณฑ์โยธี รักษาหน้าที่ให้พร้อมกัน ฯ
๏ บัดนั้น มโหทรมารคนขยัน
รับสั่งพญากุมภัณฑ์ ถวายบังคมคัลแล้วออกมา ฯ
๏ จึ่งเกณฑ์ทหารชาญณรงค์ เลือกล้วนอาจองแกล้วกล้า
มือกุมเครื่องยุทธสาตรา รักษาหน้าที่กำแพง
ห้าเส้นไว้พวกกองขัน กองหนุนตัวขยันเข้มแข็ง
ล้วนถือดาบศิลารางแดง เรี่ยวแรงยั่งยืนในการยุทธ์
ช่องป้อมหอรบทวารา เอาปืนใหญ่จังกาคอยจุด
ทั้งมณฑกนกสับคาบชุด อาวุธรายรอบเสมาเมือง
นั่งยามตามไฟกวดขัน สารวัดผลัดกันตรวจเนื่อง
ตีฆ้องร้องเตือนเนืองเนือง กองไฟรอบเรืองทั้งพารา ฯ
๏ เมื่อนั้น พระตรีภพลบโลกนาถา
ครั้นคํ่ายํ่าแสงสนธยา จันทราหมดเมฆไม่ราคิน
เอนองค์ลงสู่ไสยาสน์ งามวิลาศเหมือนเมื่อบรรทมสินธุ์
ตริการที่จะผลาญไพริน อันดูหมิ่นเบื้องบาทภูวไนย
หวนคะนึงถึงองค์อัคเรศ ทรงเดชทอดถอนใจใหญ่
จนปัจฉิมยามล่วงไป มิได้สนิทนิทรา
ย่างเข้าตีสิบเอ็ดเจ็ดบาท ภานุมาศจวนแจ้งพระเวหา
พระพายรำเพยพัดพา กลิ่นมาลาฟุ้งขจายจร
สกุณีรํ่าร้องถวายเสียง สำเนียงสนั่นสิงขร
แมลงผึ้งภู่หมู่ภมร บินว่อนเชยซาบสุมามาลย์ ฯ
๏ จึ่งสระสรงทรงเครื่องเทวราช โอภาสด้วยดวงมุกดาหาร
จับพระขรรค์แก้วสุรกานต์ ผ่านฟ้าออกหมู่โยธี ฯ
๏ ลดองค์ลงเหนือบัลลังก์รัตน์ งามทัดเทียมท้าวโกสีย์
อันสถิตทิพอาสน์รูจี ในที่มหาพิมานชัย ฯ
๏ พร้อมพิเภกสุครีพหนุมาน องคตชมพูพานทหารใหญ่
ทั้งชามพูวราชฤทธิไกร ไชยามเกสรทมาลา
นิลนนท์นิลราชนิลขัน ทั้งนิลปานันพร้อมหน้า
นิลเอกขุนนิลผู้ศักดา ปิงคลาวิสันตราวี
โชติมุกขวิมลมาลุนท์ เกยูรมายูรกระบี่ศรี
ศรรามวาหุโรมฤทธี ทั้งสัตพลีโคมุท
สุรเสนสุรกานต์ทวิพัท มหัทวิกันไวยบุตร
มากันจวิกชาญยุทธ์ สิบแปดมงกุฎตัวนาย
ล้วนมีฝีมือชื่อเสียง เตียวเพชรจังเกียงมากหลาย
หมอบเฝ้าสองเหล่าเรียบราย ข้างซ้ายชมพูนครา
พื้นพงศ์พญาพานรินทร์ ฝ่ายนครขีดขินอยู่เบื้องขวา
จึ่งมีพระราชบัญชา ปรึกษาณรงค์สงคราม
ดูกรท้าวพญาพานรินทร์ ทั้งชมพูขีดขินชาญสนาม
แต่เราอุตส่าห์พยายาม จองถนนข้ามได้ถึงลงกา
บัดนี้จะยกพลไกร เข้าลุยไล่สังหารยักษา
ให้สิ้นวงศ์พงศ์พันธุ์พาลา หรือว่าจะทำไฉนดี ฯ
๏ บัดนั้น พญาสุครีพกระบี่ศรี
พร้อมทหารทั้งสองบุรี น้อมเศียรชุลีแล้วทูลไป
ซึ่งจะเข้าจู่โจมโหมหัก กรุงยักษ์หรือจะทนมือได้
สำหรับก็จะยับทั้งเวียงชัย โดยราชฤทัยจินดา
แต่ว่าไม่เป็นเกียรติยศ ปรากฏทั่วโลกไปภายหน้า
เหมือนหนึ่งใช่ศึกกษัตรา ดั่งโจรป่าปลอมปล้นเวียงชัย
ขอให้แต่งทูตผู้ฉลาด องอาจเจรจาอัชฌาสัย
ถือสารพระองค์ทรงฤทธิไกร เข้าไปถึงท้าวทศกัณฐ์
ว่าขานโดยธรรม์ประเวณี อย่าเพ่อต่อตีหํ้าหั่น
เกลือกว่าพญากุมภัณฑ์ จะสิ้นโมหันธ์ฉันทา
รู้สึกโทษตัวที่ทำผิด รักซึ่งชีวิตสังขาร์
จะเชิญองค์อัครชายา มาถวายใต้เบื้องบทมาลย์
จะปรากฏพระยศภูวไนย ไปชั่วกัลปาวสาน
แม้นมันดึงดันอหังการ จึ่งยกทวยหาญเข้าโจมตี ฯ
๏ เมื่อนั้น พระอวตารทรงสวัสดิ์รัศมี
ฟังคำปรึกษาเสนี ต้องที่ขนบบุราณการ
จึ่งมีบัญชาประกาศิต แก่ลูกพระอาทิตย์ใจหาญ
จะเห็นใครซึ่งมีปรีชาชาญ ถือสารเข้าไปเจรจา ฯ
๏ บัดนั้น สุครีพผู้มียศถา
ชุลีกรสนองพระบัญชา ซึ่งจะถือสาราพระจักรี
เห็นแต่กระบี่องคต โอรสพาลีเรืองศรี
ประกอบทั้งกำลังฤทธี ไม่เกรงอสุรีทศพักตร์
ทั้งสติปัญญาก็สามารถ ถ้อยคำองอาจแหลมหลัก
มาตรถึงทศกัณฐ์ขุนยักษ์ มันจักดันดึงขึงไป
โกฏิแสนแม้นเข้ามาราญรอน เห็นพอวานรจะสู้ได้
ไม่ขายเบื้องบาทภูวไนย ขอให้จำทูลโองการ ฯ
๏ เมื่อนั้น พระทรงภพลบโลกทุกสถาน
ได้ฟังสุครีพผู้ปรีชาญ ผ่านฟ้าชื่นชมด้วยสมคิด
จึงตรัสเรียกลูกพญาพาลี เข้ามาแล้วมีประกาศิต
ท่านผู้วงศาสุราฤทธิ์ ทศทิศย่อมเกรงเดชา
จงเป็นราชทูตทูลสาร ไปว่าขานแก่ท้าวยักษา
ฟังดูอสูรพาลา ฝ่ายมันจะว่าประการใด
ตรัสแล้วสั่งสัตพลี ผู้มีปัญญาอัชฌาสัย
จงแต่งสารแจ้งการแต่เดิมไป ส่งให้องคตพานร ฯ
๏ บัดนั้น จึ่งสัตพลีชาญสมร
ก้มเกล้ารับสั่งพระสี่กร ก็แต่งเป็นอักษรสารา ฯ
๏ ครั้นเสร็จโดยราชบรรหาร ก็ลงลานนพมาศเลขา
ใส่ในกล่องแก้วแววฟ้า ส่งให้ลูกพญาพาลี ฯ
๏ บัดนั้น องคตสุริย์วงศ์โกสีย์
น้อมเศียรรับสารแล้วยินดี ชุลีกรลาองค์พระทรงธรรม์
ออกมาจากหน้าพลับพลา พ้นหมู่โยธาพลขันธ์
เหาะขึ้นสูงกึ่งสัตภัณฑ์ ด้นดั้นไปโดยอัมพร ฯ
๏ ครั้นถึงลงกานคเรศ สำแดงเดชดั่งพญาไกรสร
ลงยังพ่างพื้นดินดอน บทจรไปทวารเวียงชัย ฯ
๏ บัดนั้น หมู่มารนายประตูน้อยใหญ่
เห็นกระบี่ผู้มีฤทธิไกร ตกใจก็ปิดทวารา ฯ
๏ บัดนั้น ลูกพญาพาลีใจกล้า
จึ่งร้องประกาศด้วยวาจา ว่าเหวยดูรากุมภัณฑ์
ตัวกูเป็นทูตจำทูลสาร องค์พระอวตารรังสรรค์
มาถึงไทท้าวทศกัณฐ์ โดยยุติธรรม์ประเวณี
เอ็งจงเร่งเปิดทวารชัย กูจะไปเจรจาด้วยยักษี
ว่าพลางร่ายเวทอันฤทธี นิมิตอินทรีย์ด้วยศักดา ฯ
๏ กายนั้นใหญ่เท่าพรหมาน สูงตระหง่านเงื้อมงํ้าเวหา
สองมือบังดวงพระสุริยา ลงกามืดคลุ้มชอุ่มควัน ฯ
๏ เมื่อนั้น ทศเศียรสุริย์วงศ์รังสรรค์
เสด็จเหนือแท่นแก้วแพรวพรรณ ท่ามกลางกุมภัณฑ์เสนี
เห็นมืดมัวทั่วทั้งอัมพร ทินกรบดบังแสงสี
ดั่งหนึ่งจะยํ่าราตรี อสุรีฉงนสนเท่ห์ใจ
จึ่งมีราชโองการ สั่งเสนามารผู้ใหญ่
ตัวเอ็งจงรีบออกไป ดูเหตุมาให้ประจักษ์ตา ฯ
๏ บัดนั้น จึ่งเปาวนาสูรยักษา
รับสั่งถวายบังคมลา ก็ออกมายังหน้าพระลาน ฯ
๏ ครั้นถึงจึ่งหยุดยืนอยู่ พิศดูทั่วทศทิศาล
ได้ยินสำเนียงดั่งลมกาฬ ฝ่ายข้างทวารหรดี
ไม่แจ้งเหตุผลประการใด ยิ่งอัศจรรย์ใจยักษี
ไฉนหนอมาเป็นดั่งนี้ อสุรีก็รีบตรงมา ฯ
๏ ครั้นถึงแลเห็นวานร สำแดงฤทธิรอนแกล้วกล้า
กายนั้นสูงเงื้อมเมฆา จึ่งมีวาจาถามไป
เหวยเหวยดูราพานรินทร์ ถิ่นฐานบ้านเมืองอยู่ไหน
นามกรของเอ็งชื่อใด เหตุไรมาทำดั่งนี้ ฯ
๏ เมื่อนั้น หลานท้าวหัสนัยน์เรืองศรี
ได้ฟังจึ่งตอบวาที ตัวกูนี้ชื่อว่าองคต
เป็นทูตสมเด็จพระอวตาร ฤทธิไกรชัยชาญดั่งจักรกรด
จำทูลราชสารพระทรงยศ มาถึงทศพักตร์อสุรี
หมู่มารมันปิดประตูไว้ ไม่ให้ไปแจ้งสารศรี
เอ็งจงเร่งเปิดออกโดยดี กูนี้จะด่วนเข้าไป
ว่าขานแก่องค์พญายักษ์ หวังจักระงับศึกใหญ่
มิให้ลำบากยากใจ แก่หมู่ไพร่พลโยธา ฯ
๏ บัดนั้น ฝ่ายเปาวนาสูรยักษา
ได้ฟังจึ่งตอบวาจา ท่านเป็นทูตาก็แจ้งใจ
จงหยุดอยู่นอกพระนคร จะด่วนเข้ามาก่อนยังไม่ได้
ตัวของเรานี้จะกลับไป ทูลไทปิ่นเกล้ากุมภัณฑ์ ฯ
๏ ว่าแล้วกำชับทวยหาญ จงรักษาทวารไว้ให้มั่น
สั่งเสร็จก็รีบจรจรัล มาพระโรงคัลรูจี ฯ
๏ ครั้นถึงน้อมเศียรกราบทูล ท้าวราพณาสูรยักษี
ว่าองคตลูกพญาพาลี กระบี่ศรีถือสารพระรามา
มันแกล้งสำแดงแผลงฤทธิ์ บังพระอาทิตย์ในเวหา
บัดนี้อยู่นอกทวารา ถ้อยคำหยาบช้าอหังการ ฯ
๏ เมื่อนั้น ทศเศียรสุริย์วงศ์ใจหาญ
แจ้งว่าองคตชัยชาญ เป็นทูตถือสารมาเจรจา
ให้คิดตะลึงไปทั้งกาย ไอ้นี่หยาบคายหนักหนา
แม้นว่าจะให้มันเข้ามา น่าที่จะได้เคืองใจ
ทั้งอัปยศอดสู แก่หมู่เสนีน้อยใหญ่
จำจะเอาดีต่อไว้ อย่าให้เคืองขัดใจมัน
คิดแล้วตรัสสั่งฝูงอนงค์ จงไปบอกมณโฑสาวสวรรค์
ว่าองคตโอรสของนางนั้น ตัวมันถือสารพระรามา
บัดนี้อยู่นอกพระทวาร ฝ่ายด้านหรดีทิศา
ให้นางแต่งเครื่องโภชนา ต้อนรับลูกยาจงดี ฯ
๏ บัดนั้น นวลนางกำนัลสาวศรี
รับสั่งพญาอสุรี ถวายอัญชุลีแล้วรีบไป ฯ
๏ ครั้นถึงปราสาทเยาวมาลย์ กราบกรานนบนิ้วบังคมไหว้
ทูลว่าพระปิ่นราชัย ให้ข้ามาแจ้งนางเทวี
บัดนี้สมเด็จพระโอรส ทรงนามองคตกระบี่ศรี
มาอยู่ยังนอกบุรี ให้เทวีแต่งเครื่องไปประทาน ฯ
๏ เมื่อนั้น นางมณโฑเยาวยอดสงสาร
แจ้งว่าองคตชัยชาญ ถือสารเข้ามาก็ตกใจ
นิ่งขึงตะลึงรำพึงคิด ร้อนจิตดั่งหนึ่งเพลิงไหม้
วันนี้น่าที่ภูวไนย จะได้เคืองใต้ธุลี
ตริแล้วจึ่งมีพจมาน สั่งนางพนักงานสาวศรี
จงแต่งเครื่องเสวยอย่างดี กูนี้จะให้พระลูกยา ฯ
๏ บัดนั้น ฝ่ายนางวิเสทซ้ายขวา
รับสั่งแล้วอัญชุลีลา มาจากปราสาทเยาวมาลย์ ฯ
๏ พนักงานของใครก็เร่งรัด จัดทั้งของคาวของหวาน
ก็ได้เสร็จสิ้นทุกประการ ใส่พานแล้วยกเข้าไป ฯ
๏ เมื่อนั้น นางมณโฑเยาวยอดพิสมัย
จึ่งจัดฝูงนางอนงค์ใน ทรงโฉมอำไพวิไลวรรณ
แน่งน้อยเสาวภาคย์พึงชม งามคมเพียงอัปสรสวรรค์
ผิวพักตร์ผ่องแผ้วดั่งดวงจันทร์ สารพันพริ้มพร้อมทั้งอินทรีย์
ให้ยกเครื่องต้นกระยาหาร ไปประทานองคตกระบี่ศรี
จงบอกว่าของทั้งนี้ เราผู้ชนนีให้มา ฯ
๏ บัดนั้น ฝูงอนงค์ทรงลักษณ์เสน่หา
รับพระเสาวนีย์ชุลีลา กัลยายกเครื่องเสวยไป ฯ
๏ ครั้นออกมานอกประตูเมือง ชำเลืองตามทิศน้อยใหญ่
แลเห็นองคตยศไกร นั่งลงกราบไหว้ทุกนารี
ต่างทำชม้ายชายเนตร สังเกตกิริยากระบี่ศรี
ทูลว่าสมเด็จพระชนนี ให้ข้านี้เชิญเครื่องออกมา
ถวายพระองค์ผู้ทรงฤทธิ์ ด้วยจิตแสนโสมนัสสา
เชิญเสวยเอมโอชโภชนา ให้เป็นผาสุกสำราญ ฯ
๏ เมื่อนั้น องคตผู้ปรีชาหาญ
ฟังนางอสุรีแจ้งการ จึ่งกล่าวพจมานตอบไป
ตัวเราจำทูลสารา มาเจรจาความเมืองเป็นข้อใหญ่
อันรูปรสกลิ่นเสียงนี้ไซร้ กูไม่มีความยินดี
ตั้งใจจะเอาราชการ องค์พระอวตารเรืองศรี
เอ็งจงไปทูลพระชนนี ว่ากูนี้ถวายบังคมมา ฯ
๏ บัดนั้น จึ่งนางสาวใช้ถ้วนหน้า
ได้ฟังลูกเจ้ากล่าววาจา กัลยาก็ทูลสนองไป
อันซึ่งพระองค์มาสื่อสาร จะระงับดับการศึกใหญ่
ฝ่ายพระชนนีก็ดีใจ จึ่งใช้ข้ามาเฝ้าทรงฤทธิ์
แม้นว่าพระองค์ไม่เสวย ไหนเลยข้าบาทจะพ้นผิด
ว่าพลางทางถดเข้าให้ชิด ใส่จริตชายเนตรเป็นที ฯ
๏ บัดนั้น องคตหลานท้าวโกสีย์
ได้ฟังคำนางอสุรี เย้ายี้พิไรเจรจา
กริ้วโกรธพิโรธดั่งเพลิงกัลป์ ฉวยชักพระขรรค์ออกเงื้อง่า
กระทืบบาทผาดเสียงเป็นโกลา เหม่อี่มารยาพิราใน
ไม่กลัวชีวิตจะวอดวาย มาอุบายเซ้าซี้ฉะนี้ได้
ว่าพลางโลดโผนโจนไป เลี้ยวไล่หมู่นางอสุรี ฯ
๏ บัดนั้น ฝูงนางกำนัลสาวศรี
ตกใจไม่เป็นสมประดี วิ่งหนีหลบหลีกพัลวัน ฯ
๏ เครื่องอานพานทองก็ตกกลาด ร้องตรีดหวีดหวาดตัวสั่น
บ้างล้มปะทะปะกัน สารพันกระจัดพลัดพราย ฯ
๏ บัดนั้น ฝ่ายหมู่อสุราทั้งหลาย
ปิดประตูลงกลอนวุ่นวาย ไพร่นายช่วยกันเป็นโกลา ฯ
๏ เมื่อนั้น องคตยศไกรใจกล้า
จึ่งร้องว่าเหวยอสุรา ไปแจ้งกิจจาพญามาร
เจ้ามึงบัญชาว่ากล่าว เรื่องราวเป็นไฉนไม่บอกขาน
ให้กูอยู่ท่าช้านาน ไม่เปิดทวารด้วยอันใด
ประตูเมืองมึงแต่เพียงนี้ ไหนจะทนฤทธีกูได้
จะเอาแต่เท้าซ้ายป่ายไป ก็จะพังลงไม่พริบตา
ว่าแล้วก็ทำสิงหนาท สำแดงอำนาจแกล้วกล้า
โลดโผนโจนถีบด้วยบาทา ทวาราหักล้มระทมไป ฯ
๏ เสียงสนั่นครั่นครื้นทั้งเมืองมาร พสุธาสะท้านสะเทือนไหว
ขุนกระบี่กวัดแกว่งพระขรรค์ชัย ไล่นายประตูเป็นโกลี ฯ
๏ บัดนั้น ฝ่ายหมู่อสูรยักษี
ความกลัวตัวสั่นไม่สมประดี วิ่งหนีวุ่นไปทั้งเมืองมาร ฯ
๏ เมื่อนั้น องคตฤทธิไกรใจหาญ
ทำอำนาจอาจองดังพระกาล ทะยานเข้ายังท้องพระโรงชัย ฯ
๏ ยืนอยู่กลางหมู่เสนายักษ์ จะเกรงท้าวทศพักตร์ก็หาไม่
จึ่งม้วนหางต่างอาสน์อำไพ นั่งให้สูงเทียมอสุรี ฯ
๏ เสร็จแล้วจึ่งกล่าววาจา ดูกรพญายักษี
ตัวเราเป็นทูตพระจักรี ผู้โมลีโลกสถาวร
คือองค์พระนารายณ์อวตาร จะล้างหมู่มารด้วยแสงศร
บัดนี้ยกพวกพลากร ข้ามฝั่งสาครสมุทรมา
ตั้งอยู่ยังเขามรกต พระทรงยศปรานียักษา
จึ่งให้เราถือสารา เข้ามาเจรจาโดยธรรม์ ฯ
๏ เมื่อนั้น ทศเศียรสุริย์วงศ์รังสรรค์
ฟังลูกพาลีชาญฉกรรจ์ กุมภัณฑ์ขัดแค้นแน่นใจ
จึ่งร้องว่าเหวยทูตา คิดว่าใครมาแต่ไหน
มิรู้องคตยศไกร เหตุใดจึ่งทำอหังการ
เอ็งเป็นแต่ชาติวานร จำทูลอักษรราชสาร
ไยจึ่งหยาบช้าสาธารณ์ ฮึกหาญมิได้บังคมคัล
กูผู้สุริย์วงศ์พรหเมศ ลือเดชทั่วภพสรวงสวรรค์
ถึงมนุษย์ครุฑนาคเทวัญ ทั้งนั้นก็ย่อมชุลีกร ฯ
๏ เมื่อนั้น องคตใจหาญชาญสมร
เห็นขุนมารอ้างอวดฤทธิรอน วานรจึ่งตอบคำไป
ดูก่อนทศพักตร์ยักษี เอ็งอย่าพาทีหยาบใหญ่
กูเป็นทูตพระตรีภูวไนย จะไหว้อสุราอย่าพึงคิด
จงน้อมเศียรเกล้าลงฟังสาร โองการพระบรมจักรกฤษณ์
ว่าแล้วกระบี่ผู้มีฤทธิ์ ก็อ่านลิขิตด้วยปรีชา ฯ
๏ ราชสารสมเด็จพระหริวงศ์ ผู้ทรงครุฑราชปักษา
เอาพญาอนันตนาคา มาเป็นบัลลังก์อลงกรณ์
สถิตยังเกษียรชลธาร แทบเชิงจักรวาลสิงขร
ฤๅษีเทวาวิชาธร สโมสรแซ่ซ้องบังคมคัล
ประชุมเชิญเสด็จไวกูณฐ์ ยังประยูรจักรพรรดิรังสรรค์
มาล้างอสุราอาธรรม์ ที่มันเป็นเสี้ยนแผ่นดิน
ทรงนามสมเด็จพระราเมศ มงกุฎเกศไตรภพจบสิ้น
หน่อท้าวทศรถภูมินทร์ เป็นปิ่นทวารวดี
อันนางสีดายุพาพักตร์ คือองค์นงลักษณ์พระลักษมี
ท้าวทศเศียรอสุรี ไปลักเทวีมาไว้
จึ่งยกแสนยาพลากร ข้ามมหาสาครสมุทรใหญ่
ตามมาจะผลาญชีวาลัย แล้วมีพระทัยกรุณา
จึ่งแต่งราชทูตถือสาร หวังประทานชีวิตยักษา
จงเชิญนางทูนเศียรอสุรา ไปถวายบาทาพระจักรี ฯ
๏ เมื่อนั้น ท้าวยี่สิบกรยักษี
ฟังสารดาลโกรธดั่งอัคคี อสุรีขบเขี้ยวเคี้ยวฟัน
เหม่ไอ้องคตทรลักษณ์ อัปลักษณ์มืดมัวโมหันธ์
เขาฆ่าพ่อม้วยชีวัน กลับว่าสัจธรรม์มาให้ใช้
มณโฑก็เป็นชนนี เอ็งนี้ใช่กูจะเสียได้
สีดานั้นแม่มึงเมื่อไร คือใครไปลักเอานางมา
ครั้งก่อนก็มีวานรน้อย กล่าวถ้อยฮึกฮักหนักหนา
บอกว่าเป็นทูตถือสารา สมญามันชื่อหนุมาน
อินทรชิตแผลงศรนาคบาศ มัดมาจะพิฆาตให้สังขาร
หากคิดว่าทูตจะเสียการ จึ่งให้ประจานแล้วปล่อยไป
กูเห็นจะตายเสียกลางทาง เอ็งยังจะรู้บ้างหรือหาไม่
มันนี้เผ่าพงศ์วงศ์ใคร ไอ้ลิงจังไรพนาวัน ฯ
๏ เมื่อนั้น หลานท้าวหัสนัยน์รังสรรค์
จึ่งตอบวาจากุมภัณฑ์ ว่าเหวยทศกัณฐ์ใจพาล
อันซึ่งคำแหงวายุบุตร ฤทธิรุทรดั่งองค์พระสุริย์ฉาน
ลูกมึงทั้งพันก็วายปราณ หมู่มารตายกลาดปัถพี
แกล้งให้อินทรชิตจับมา ด้วยจะเผาพารายักษี
ยังช่างด้านหน้าพาที ไม่มีความอายอดสูใจ
เหมือนเมื่อมึงยกไกรลาส พระอิศวรประสาทพรให้
ไม่คิดเจียมตัวกลัวภัย หยาบใหญ่ขอองค์พระอุมา
แล้วต้องเชิญองค์พระแม่เจ้า ทูนเหนือเศียรเกล้ายักษา
คืนไปถวายพระอิศรา ทั้งโลกาก็แจ้งอยู่ด้วยกัน
ครั้งนี้ไปลักอัคเรศ พระราเมศสุริย์วงศ์รังสรรค์
พิเภกทานทัดด้วยสัจธรรม์ ก็ดึงดันขับน้องไม่ไยดี
มีแต่ทำชั่วทุจริต ไม่คิดรักตัวยักษี
เร่งเชิญนางไปถวายพระจักรี อสุรีจะรอดชีวา ฯ
๏ เมื่อนั้น ทศเศียรสุริย์วงศ์ยักษา
ได้ฟังยิ่งกริ้วโกรธา จึ่งมีวาจาตอบไป
อันนางสีดาคนนี้ ลูกผัวจะมีก็หาไม่
กูไปเที่ยวป่าพนาลัย พบเข้าร้องไห้ตามมา
สงสารจึ่งพามาด้วย หาไม่จะม้วยสังขาร์
ที่จะส่งองค์นางกัลยา มึงอย่าพักว่าให้ป่วยการ
กูก็ทรงศักดาวราฤทธิ์ ทศทิศเลื่องชื่อลือหาญ
ทำไมกับมนุษย์สาธารณ์ กับไอ้เดียรัจฉานทรลักษณ์
เอ็งอย่าสรรเสริญให้เกินหน้า ใช่ว่าตัวกูไม่รู้จัก
พี่น้องสองคนนี้จนนัก อัปลักษณ์เที่ยวอยู่พนาวัน
คบได้แต่ไอ้เหล่าลิง เย่อหยิ่งเจรจาโมหันธ์
สู่รู้จะสู้กุมภัณฑ์ อวดกล้าสำคัญว่าตัวดี
อันโยธีซึ่งมีฝีหัตถ์ จัดได้แต่เอ็งกระบี่ศรี
กับไอ้หนุมานอัปรีย์ สองตัวเท่านี้หรือว่าไร
พวกวานรินทร์กบินทร์ป่า มีมามากน้อยเป็นไฉน
พาแต่เหล่าลิงมาชิงชัย จะบรรลัยด้วยมือกุมกัณฑ์ ฯ
๏ เมื่อนั้น องคตฤทธิแรงแข็งขัน
จึ่งตอบไปด้วยใจชาญฉกรรจ์ ว่าเหวยกุมภัณฑ์สาธารณ์
อันโยธาขององค์พระจักรกฤษณ์ ล้วนเทเวศร์มีฤทธิ์กล้าหาญ
จุติจากทิพย์วิมาน มาเป็นบริวารพระทรงครุฑ
แต่มีมงกุฎแก้วแพรวพราย ตัวนายก็นับหลายสมุทร
เหล่าพวกพหลพลยุทธ์ สุดที่จะคณนาไป
ถึงจะช้อนพระเมรุสีขริน พลิกควํ่าแผ่นดินก็ทำได้
อันองค์พระตรีภูวไนย ตั้งใจบำเพ็ญบารมี
จึ่งสู้สละนคเรศ ออกมาทรงเพศเป็นฤๅษี
เอ็งอย่าดูหมิ่นพระจักรี ใช่ที่จะไร้สวรรยา
เหวยเหวยท้าวราพณาสูร ครั้งพระอรชุนได้ยินว่า
ตัวมึงพ่ายแพ้ศักดา เธอจับมัดพาเอาไป
อันพระอรชุนเทเวศร์ รามสูรมีเดชจึ่งฆ่าได้
ฝ่ายรามสูรมาชิงชัย แพ้ฤทธิไกรพระจักรี
ถึงทูษณ์ขรตรีเศียรกากนา มารีศสวาหุยักษี
หมู่มารตายกลาดปัถพี ด้วยฝีมือใครโรมรัน ฯ
๏ เมื่อนั้น ท้าวยี่สิบกรรังสรรค์
ได้ฟังดั่งตรีมาแทงกรรณ กุมภัณฑ์จึ่งตอบวาจา
อันศรพระรามเล่มไร ซึ่งเรืองฤทธิไกรแกล้วกล้า
ที่ฆ่าทูษณ์ขรกากนา ตรีเศียรสวาหุวายปราณ
มันเป็นบ้านนอกขอบชนบท ไม่ปรากฏศักดากล้าหาญ
อันชาวลงกากรุงมาร ล้วนแต่เชี่ยวชาญชำนาญรบ
แต่ละตนพื้นมีฤทธา ศรสิทธิ์วิทยาก็รู้จบ
เหาะเหินเดินสมุทรได้ครบ ไตรภพไม่รอต่อฤทธิไกร
ทำไมกับมนุษย์สองคน หรือจะประจญด้วยกูได้
หนีเขาออกมาอยู่ไพร เที่ยวลวงแต่อ้ายวานร
แม้นว่ามีอานุภาพจริง กลับไปชิงชัยพระพรตก่อน
ถ้าได้ครอบครองพระนคร จึ่งมาต่อกรอสุรี ฯ
๏ เมื่อนั้น ลูกพญาพาลีเรืองศรี
ได้ฟังยักษาพาที มีแต่ทรลักษณ์อหังการ
จึ่งชี้หน้าว่าเหวยทศพักตร์ เอ็งอย่าฮึกฮักอวดหาญ
อันศรสมเด็จพระอวตาร ซึ่งผลาญทูษณ์ขรบรรลัย
ถึงตรีเศียรมารีศกากนา น้องน้ายายมึงหรือมิใช่
ว่าชาวชนบทด้วยอันใด เอ็งอย่าใส่ไคล้พาที
อันซึ่งพระพรตผู้เป็นน้อง ผ่านฟ้าให้ครองบุรีศรี
ตามสัตย์บิตุรงค์ทรงธรณี มิได้มีความฉันทากัน
พระองค์เสด็จออกเดินป่า พระพรตตามมากันแสงศัลย์
จนร้อนถึงฤๅษีเทวัญ ว่าพระน้องนั้นให้กลับไป
รักษาไพร่ฟ้าประชาชี เสนีสุริย์วงศ์น้อยใหญ่
แต่พระจักรกฤษณ์ฤทธิไกร ให้เดินไพรเที่ยวปราบอาธรรม์
กับองค์พระลักษมณ์อนุชา ให้สิ้นโคตรอสุราโมหันธ์
ไตรโลกก็แจ้งอยู่ด้วยกัน มึงอย่าเสกสรรไอ้สาธารณ์ ฯ
๏ เมื่อนั้น ทศกัณฐ์ฤทธิไกรใจหาญ
ได้ฟังจึ่งตอบด้วยคำพาล เหวยไอ้เดียรัจฉานอัปรีย์
ไม่มีความอัปยศอดอาย ช่างนับหน้าว่านารายณ์เรืองศรี
ชั่วช้าทรลักษณ์กาลี ทั้งกระบี่สุครีพผู้เป็นอา
จะใคร่ได้สมบัติของพี่ตน จึ่งคบคนอาธรรม์มาเข่นฆ่า
ตัวมึงก็ลูกในอุรา ไม่รู้คุณบิดาด้วยอันใด
กูเป็นผู้อื่นยังคิดแค้น แน่นอกปิ้มเลือดตาไหล
ชาติไอ้เดียรัจฉานจังไร คือใครจะนับว่าดี ฯ
๏ เมื่อนั้น องคตผู้ชาญชัยศรี
ได้ฟังจึ่งตอบอสุรี อันองค์พระตรีภูวไนย
ใช่จะประสงค์จำนงมา ฆ่าบิดากูก็หาไม่
เหตุด้วยทำผิดติดตัวไว้ โทษใหญ่แต่ดึกดำบรรพ์
สาบานว่าให้ต้องศร พระสี่กรธิราชรังสรรค์
พระองค์จะประทานชีวัน แต่ให้มีสำคัญในกายา
หากบิตุเรศกูสู้ตาย มิให้แผลพานกายเท่าเกศา
จึ่งถวายกูไว้กับพระอา ในเบื้องบาทาพระทรงธรรม์
เหตุไฉนจึ่งเอามาว่าขาน แกล้งกล่าวประจานเสกสรร
เมื่อบิดากูยังอยู่นั้น จับได้กุมภัณฑ์ตนหนึ่งไป
มันนั้นสิบเศียรสิบหน้า กายาเหมือนเอ็งยังจำได้
ผูกมัดทรมานประจานไว้ ให้กูลากเล่นต่างปู
หากว่าเอาข้าวเดนกำนัล ให้กินวันละปั้นจึ่งรอดอยู่
เอ็งอย่าจองหองสู่รู้ ต่อสู้ด้วยองค์พระกาล
ถึงลัสเตียนพ่อมึง ซึ่งมีฤทธากล้าหาญ
มาช่วยก็จะม้วยวายปราณ ไอ้สาธารณ์อย่าพักอหังการ์ ฯ
๏ เมื่อนั้น ทศเศียรสุริย์วงศ์ยักษา
ได้ฟังกริ้วโกรธโกรธา อสุราเข่นเขี้ยวเคี้ยวฟัน
ลุกขึ้นชี้นิ้วกระทืบบาท สั่งสี่อำมาตย์แข็งขัน
จับไอ้องคตใจฉกรรจ์ ที่มันองอาจอหังการ์
ผ่าปากลากลิ้นวานร ตัดกรตัดเกล้าเกศา
เสียบไว้ที่นอกทวารา ให้สมนํ้าหน้าไอ้อัปรีย์ ฯ
๏ บัดนั้น สี่เสนามารยักษี
รับสั่งพญาอสุรี ก็เข้าจับกระบี่ทั้งสี่ตน ฯ
๏ ต่างฟันต่างแทงแย้งยุทธ์ สัประยุทธ์อื้ออึงกุลาหล
ต่างถาต่างโถมโจมประจญ อลวนไม่ลดงดกร ฯ
๏ เมื่อนั้น ลูกพญาพาลีชาญสมร
รับรองป้องกันฟันฟอน วานรโรมรุกคลุกคลี ฯ
๏ กึกก้องพสุธาอากาศ องอาจจับสี่ยักษี
สองเท้าจับสองเสนี กรกระบี่จับสองอสุรา
สั่งพญาครุฑราชฤทธิรงค์ โจมจับภุชงค์ตัวกล้า
พาเหาะขึ้นบนเมฆา ยังยอดมหาปราสาทชัย ฯ
๏ ฟาดลงพร้อมกันทั้งสี่ตน พรหมพักตร์หักโค่นไม่ทนได้
หัวขาดตัวขาดกลาดไป ตกลงในพื้นปัถพี ฯ
๏ แล้วตบมือร้องเย้ยหยัน ว่าเหวยทศกัณฐ์ยักษี
กูจะใคร่ตัดเศียรของมึงนี้ ไปเสียบไว้ที่พลับพลา
เกรงจะเกินราชบรรหาร องค์พระอวตารนาถา
จึ่งไว้ชีวิตอสุรา ว่าแล้วก็เหาะขึ้นอัมพร ฯ
๏ เลื่อนลอยมาบนอากาศ หมายมาดมรกตสิงขร
ลงยังพ่างพื้นดินดอน ด้วยกำลังฤทธิรอนว่องไว ฯ
๏ ครั้นถึงน้อมเศียรบังคม พระบรมปิ่นภพสบสมัย
ทูลว่าข้าถือสารไป เจรจาด้วยไอ้กุมภัณฑ์
อหังการ์พาทีฮึกฮัก ถ้อยคำทรลักษณ์โมหันธ์
หยาบช้าสามานย์ชาญฉกรรจ์ แล้วมันใช้สี่เสนี
เข้ากลุ้มรุมล้อมจับฆ่า ได้ต่อฤทธาด้วยยักษี
ตายสิ้นทั้งสี่อสุรี ขุนกระบี่ทูลแจ้งทุกประการ ฯ
๏ เมื่อนั้น พระจักรีผู้ปรีชาหาญ
ได้ฟังนัดดามัฆวาน ว่าขานถูกต้องทำนองความ
มิเสียทีเป็นวงศ์เทวราช องอาจกล้าหาญชาญสนาม
ผู้เดียวเคี่ยวฆ่าสงคราม ให้เลื่องชื่อลือนามวานร
ควรแล้วที่เป็นทูตา ถ้อยคำเจรจาไม่ย่อหย่อน
ชมพลางอำนวยอวยพร จงถาวรยิ่งโลกธาตรี
ให้ทรงศักดาวราฤทธิ์ ปัจจามิตรพ่ายแพ้กระบี่ศรี
ตรัสแล้วเสด็จจรลี เข้าที่สุวรรณพลับพลา ฯ
๏ เมื่อนั้น ฝ่ายท้าวทศพักตร์ยักษา
เห็นวานรองอาจอหังการ์ ฆ่าสี่เสนาแล้วกลับไป
ความอายความแค้นแสนสาหส จะติดตามแทนทดก็ไม่ได้
นิ่งนึกเดือดดาลทะยานใจ เร่าร้อนฤทัยดั่งไฟกัลป์
จึ่งคิดได้ว่าฉัตรฤทธิรงค์ ขององค์อัยการังสรรค์
อานุภาพไม่มีใครทัน จะฆ่ามันให้สิ้นบรรดามา ฯ
๏ คิดแล้วมีราชวาที ตรัสสั่งเสนียักษา
อันพิชัยฉัตรรัตนา ของท้าวธาดาเลิศไกร
ประสาทไว้ให้กู้กรุงมาร เมื่อเกิดการณรงค์ศึกใหญ่
บูชาแล้วเชิญขึ้นปักไว้ ไพรีมืดไปดั่งโลกันต์
เร่งยกขึ้นกลางพารา ให้บังตาดั่งเขาพระเมรุกั้น
แล้วเกณฑ์ทหารทะลวงฟัน เป็นทัพขันธ์คอยฆ่าไพรี ฯ
๏ บัดนั้น มโหทรเสนายักษี
รับสั่งพระองค์ทรงธรณี ถวายอัญชุลีแล้วออกไป ฯ
๏ จึ่งจัดทหารฤทธิรณ แต่ละตนอาจพลิกแผ่นดินได้
ล้วนถืออาวุธแกว่งไกว เตรียมไว้ตามราชบัญชา ฯ
๏ แล้วให้สมโภชบูชาฉัตร พร้อมด้วยเครื่องมัจฉะมังสา
เทียนเงินเทียนทองรจนา ข้าวตอกบุปผามาลี ฯ
๏ ครั้นได้ศุภฤกษ์ก็ลั่นฆ้อง อสุราโห่ร้องอึงมี่
ยกขึ้นกลางราชธานี มืดดั่งราตรีอนธการ ฯ
๏ เมื่อนั้น ท้าวราพณาสูรใจหาญ
ครั้นเสร็จยกฉัตรชัชวาล พญามารเสด็จลีลา ฯ
๏ เข้าที่ชำระสระสรง ทรงสุคนธ์ปนปรุงด้วยบุปผา
สอดใส่สนับเพลาอลงการ์ ภูษาเชิงทองท้องพัน
ชายไหวชายแครงเครือมาศ ฉลององค์พื้นตาดสังเวียนคั่น
ตาบทิศทับทรวงสังวาลวัลย์ ทองกรกุดั่นพาหุรัด
สอดมหาธำมรงค์ประดับเพชร ร่วงรุ้งเรือนเก็จกาบสะบัด
ทรงมงกุฎแก้วกรรเจียกทัด ยี่สิบหัตถ์กุมเทพสาตรา ฯ
๏ เสร็จแล้วชวนสองอัคเรศ ดวงเนตรพี่ยอดเสน่หา
จงไปดูศึกที่ยกมา ให้เป็นขวัญตานางเทวี
ตรัสพลางก็พากันลีลาศ จากอาสน์สุวรรณเรืองศรี
ฝ่ายหมู่อนงค์นารี จรลีตามองค์พญามาร ฯ
๏ ครั้นถึงจึ่งขึ้นฉัตรแก้ว อันเพริศแพร้วดั่งดวงสุริย์ฉาน
พร้อมทั้งสนมบริวาร แลดูทหารพระรามา ฯ
๏ เมื่อนั้น นางมณโฑเยาวยอดเสน่หา
พินิจพิศดูโยธา เห็นหมู่วานรชาญฉกรรจ์
คือศรีสุครีพชมพูพาน หนุมานองคตแข็งขัน
พวกพลเยียดยัดแจจัน เฝ้าพระทรงธรรม์สี่กร
อันทหารทั้งสองนคเรศ เลื่องชื่อลือเดชชาญสมร
ล้วนเทวามาเป็นพานร อาจช้อนพิภพเมืองอินทร์
ถึงจะพลิกสี่มหาสุธาธาร ทั่วทุกจักรวาลก็ได้สิ้น
ตกใจดั่งจะแทรกแผ่นดิน ผินพักตร์มาทูลพระภัสดา
อันมนุษย์พี่น้องสององค์ สุริย์วงศ์จักรพรรดินาถา
หน่อท้าวทศรถกษัตรา นัดดาอัชบาลฤทธิรอน
ทรงเดชเลิศลบพิภพไหว กล้าหาญชาญชัยด้วยแสงศร
เป็นปิ่นอยุธยาพระนคร ภูธรคิดดูให้จงดี ฯ
๏ เมื่อนั้น ทศเศียรสุริย์วงศ์ยักษี
ยิ้มแล้วจึ่งตอบวาที เจ้าพี่อย่าประหวั่นพรั่นใจ
เราก็ทรงศักดาวราฤทธิ์ ทศทิศไม่รอต่อได้
ทำไมแก่มนุษย์เท่าตัวไร กับไอ้ลิงไพรพนาวัน
จะใช้แต่ทหารไปราญรอน ฟันฟอนให้สิ้นทัพขันธ์
เลือดเนื้อจะเป็นเหยื่อกุมภัณฑ์ เคี้ยวเสียไม่ทันพริบตา ฯ
๏ บัดนั้น ฝ่ายหมู่วานรถ้วนหน้า
เห็นพยับอับแสงสุริยา มืดทั่วโลกาธาตรี
เป็นมหามหัศอัศจรรย์ เรียกร้องหากันอึงมี่
บ้างวิ่งบ้างคลานไม่สมประดี กระบี่อลวนวุ่นวาย ฯ
๏ เมื่อนั้น พระตรีภพลบโลกทั้งหลาย
เสด็จเหนือแท่นแก้วแพรวพราย พร้อมหมู่นิกายโยธา
เห็นมืดกลุ้มชอุ่มอัมพร บดบังทินกรในเวหา
วานรอื้ออึงเป็นโกลา ผ่านฟ้ารำพึงคะนึงคิด
อัศจรรย์นี้เหมือนครั้งพิราพ อันหยาบช้าสาธารณ์ทุจริต
หรือจะเป็นเล่ห์กลปัจจามิตร ประหลาดจิตเป็นพ้นพันทวี
จึ่งมีพระราชบัญชา ถามพญาพิเภกยักษี
ไฉนมามืดดั่งราตรี เหตุนี้จะเป็นประการใด ฯ
๏ บัดนั้น พิเภกผู้มีอัชฌาสัย
ได้ฟังบัญชาพระภูวไนย บังคมไหว้แล้วทูลกิจจา
อันซึ่งมืดมัวทั่วทิศ ด้วยความคิดทศพักตร์ยักษา
มันจะลอบยกโยธา ออกมาหักโหมโรมรัน
จึ่งยกพิกลฉัตรชัย บังไว้ซึ่งดวงพระสุริย์ฉัน
ฝ่ายเราไม่แลเห็นมัน กุมภัณฑ์เห็นทัพพระจักรี
ฉัตรนี้ของท้าวธาดาพรหม เป็นบรมอัยกายักษี
อานุภาพเลิศลบธาตรี มีไว้แต่ตั้งลงกา
ขอให้ทหารชาญชัย รีบไปหักฉัตรยักษา
จะเห็นแจ้งซึ่งแสงสุริยา แม้นละไว้ช้าจะเสียการ ฯ
๏ เมื่อนั้น พระทรงภพลบโลกทุกสถาน
ได้ฟังพิเภกโหราจารย์ ว่าขุนมารมันยกฉัตรชัย
จึ่งมีพระราชบัญชา แก่วานรโยธาน้อยใหญ่
ใครจะอาสามาดอาจใจ เข้าไปหักฉัตรทศกัณฐ์ ฯ
๏ บัดนั้น สุครีพลูกพระสุริย์ฉัน
ได้ฟังโองการพระทรงธรรม์ บังคมคัลสนองพระบัญชา
ครั้งก่อนคำแหงวายุบุตร ผู้มีฤทธิรุทรแกล้วกล้า
ไปถวายธำมรงค์อลงการ์ ในเบื้องบาทาพระเทวี
องคตก็ได้สื่อสาร หักหาญฆ่าสี่ยักษี
ตัวข้าพระบาทผู้ภักดี ครั้งนี้จะอาสาไป
ทำลายฉัตรท้าวทศพักตร์ ให้หักยับลงจงได้
พระองค์ผู้ทรงภพไตร อย่าเคืองใต้เบื้องพระบาทา ฯ
๏ เมื่อนั้น พระจักรรัตน์แก้วนาถา
ได้ฟังลูกพระสุริยา ผ่านฟ้าชื่นชมยินดี
จึ่งกล่าววาจาอันสุนทร อวยพรประสาทกระบี่ศรี
ตัวท่านผู้เรืองฤทธี จงไปสวัสดีมีชัย ฯ
๏ บัดนั้น พญาสุครีพทหารใหญ่
รับพรพระตรีภูวไนย บังคมไหว้แล้วรีบออกมา ฯ
๏ ทำอำนาจผาดแผลงสำแดงฤทธิ์ เสียงสนั่นครรชิตทุกทิศา
เหาะขึ้นยังพื้นเมฆา รีบไปดั่งวายุพัดพาน ฯ
๏ ลัดนิ้วมือเดียวก็มาถึง ซึ่งกรุงลงการาชฐาน
แลเห็นฉัตรแก้วสุรกานต์ สูงตระหง่านอยู่กลางธานี
ท้าวทศเศียรขุนยักษ์ กับองค์อัคเรศมเหสี
ทั้งฝูงสนมนารี อยู่ที่ชั้นฉัตรรัตนา
อันในแผ่นพื้นสุธาดล ไว้พลพิทักษ์รักษา
จึ่งคิดถวิลจินดา แม้นว่าตัวกูจะเข้าไป
ก็จะต้องต่อดีด้วยกุมภัณฑ์ เกิดรบพุ่งกันเป็นศึกใหญ่
จำจะบังเนตรมันไว้ อย่าให้แลเห็นอินทรีย์
จึ่งจะไม่เสียราชการ องค์พระอวตารเรืองศรี
คิดแล้วร่ายเวทอันฤทธี ขุนกระบี่นิมิตกายา ฯ
๏ ใหญ่เท่าบรมพรหมาน สูงตระหง่านเงื้อมง้ำเวหา
ลงยังพ่างพื้นพสุธา ด้วยกำลังศักดาเกรียงไกร ฯ
๏ อันหมู่อสุรยักษี จะเห็นอินทรีย์ก็หาไม่
แกว่งพระขรรค์แก้วแววไว เดินไปตามแถวมรคา ฯ
๏ บัดนั้น ฝ่ายพระเสื้อเมืองยักษา
แลเห็นวานรผู้ศักดา กายาเท่าเขาอัสกรรณ
สูงเยี่ยมเทียมพื้นอัมพร สำแดงฤทธิรอนแข็งขัน
ความกลัวปิ้มม้วยชีวัน ตัวสั่นไม่เป็นสมประดี
สองมือปิดสองนัยนา ไม่อาจจะดูหน้ากระบี่ศรี
หนีออกจากราชธานี ไปยังที่เนินจักรวาล ฯ
๏ เมื่อนั้น สุครีพฤทธิไกรใจหาญ
ครั้นถึงฉัตรแก้วสุรกานต์ ยืนทะยานตรงพักตร์อสุรา
แล้วจึ่งคลายวิทยามนต์ สำแดงฤทธิรณแกล้วกล้า
กวัดแกว่งพระขรรค์อันศักดา ชี้หน้าแล้วร้องประกาศไป
ว่าเหวยดูกรทศพักตร์ ฮึกฮักโอหังหยาบใหญ่
จะสู้องค์พระตรีภูวไนย เหตุใดไม่ออกไปต่อกร
มาลอบทำการเช่นนี้ หรือยักษีมึงกลัวพระแสงศร
บัดนี้พระนารายณ์ฤทธิรอน ภูธรตรัสใช้ให้กูมา
ประหารเสี่ยงสับเศียรมึง ซึ่งทำทุจริตอิจฉา
ในที่ท่ามกลางพารา ให้สมน้ำหน้าไอ้อัปรีย์ ฯ
๏ เมื่อนั้น ทศเศียรสุริย์วงศ์ยักษี
เห็นน้องพญาพาลี มากล่าววาทีชาญฉกรรจ์
พิโรธโกรธกริ้วกระทืบบาท ร้องตวาดดั่งเสียงฟ้าลั่น
เหม่ไอ้สุครีพอาธรรม์ มึงนี้โมหันธ์ฉันทา
ยกยอมนุษย์ไม่มีอาย ว่าเป็นนารายณ์นาถา
อย่าพักอ้างอวดอหังการ์ ใช่ว่าจะเกรงฤทธิไกร
ฆ่าได้แต่ไอ้พาลี กูนี้หาเหมือนกระนั้นไม่
ซึ่งมึงเย่อหยิ่งจะชิงชัย ที่ไหนจะรอดชีวัน ฯ
๏ เมื่อนั้น สุครีพลูกพระสุริย์ฉัน
ได้ฟังจึ่งตอบกุมภัณฑ์ เหวยทศกัณฐ์ยี่สิบกร
มึงอย่าอ้างอวดฤทธิรงค์ จะต่อด้วยองค์พระทรงศร
แต่กูทหารจะราญรอน ไม่ให้ร้อนถึงองค์พระทรงครุฑ
ว่าแล้วกระทืบบาทา ดั่งลงกาจะล่มจมสมุทร
แกว่งพระขรรค์ชัยวัยวุฒิ ทะยานยุดขึ้นฉัตรอสุรี ฯ
๏ บัดนั้น ฝ่ายนางกำนัลยักษี
เห็นวานรโรมรุกคลุกคลี ตกใจวิ่งหนีพัลวัน
บ้างล้มลุกวุ่นวายตะกายมา หลับตาหน้าซีดตัวสั่น
บ้างตกบ้างกอดทศกัณฐ์ บ้างห้อยหันตามกงฉัตรชัย
ร้องตรีดหวีดอึงคะนึงมี่ จะเอาสมประดีก็ไม่ได้
แขนหักขาหักวุ่นไป ร้องไห้เรียกกันเป็นโกลา ฯ
๏ เมื่อนั้น ทศเศียรสุริย์วงศ์ยักษา
ไม่รู้ที่จะต่อฤทธา ผู้เดียวพะว้าพะวังใจ
เวียนวงไปตามกงฉัตร หลีกลัดมิให้เข้าใกล้
กรหนึ่งกอดนางมณโฑไว้ กรสองคว้าได้นางอัคคี
สิบเจ็ดกรอุ้มฝูงกำนัล กรหนึ่งแกว่งพระขรรค์ชัยศรี
ขัดขวางทางที่จะต่อตี อสุรีถอยรับวานร ฯ
๏ เมื่อนั้น พญาสุครีพชาญสมร
เห็นยักษาถอยท้อไม่ต่อกร วานรโรมรุกบุกบัน
เท้าขวาถีบต้องทศพักตร์ ขุนยักษ์ซวนเซเหหัน
ก้าวสกัดลัดไล่พัลวัน ติดพันไม่ห่างอสุรา ฯ
๏ ทำทีประหนึ่งจะจู่โจม ชิงโฉมมณโฑเสน่หา
เข้าใกล้คว้าไขว่ไปมา สรวลร่าเยาะเย้ยอสุรี ฯ
๏ เมื่อนั้น ท้าวทศพักตร์ยักษี
เสียชั้นเสียเชิงจะต่อตี เสียทีด้วยระวังเยาวมาลย์
สิบเก้ากรนั้นกอดนางไว้ จนใจที่จะเข้าหักหาญ
กรหนึ่งแกว่งพระขรรค์สุรกานต์ ต้านทานรบรันอลวน ฯ
๏ จะฟันจะแทงไม่ถนัด แต่ป้องปัดหลบหลีกสับสน
จำเป็นจำสู้จำทน เวียนวนถอยไล่พัลวัน ฯ
๏ เมื่อนั้น สุครีพฤทธิแรงแข็งขัน
โลดโผนโจนจ้วงทะลวงฟัน โจมจับกุมภัณฑ์ด้วยศักดา ฯ
๏ แกว่งพระขรรค์ชัยดั่งไฟพราย มาดหมายเขม้นเข่นฆ่า
ฟันแทงแย้งยุทธ์ไปมา ถูกกายอสุราหลายที ฯ
๏ เมื่อนั้น ท้าวราพณาสูรยักษี
กรเดียวรบรันประจัญตี สุดที่จะรอต่อฤทธิ์
ความเจ็บนั้นพ้นที่ทนนัก พญายักษ์ไม่ทานต้านติด
สุดใจสุดกำลังสุดคิด ไม่รบชิดถอยรับรอมา ฯ
๏ เมื่อนั้น ลูกพระอาทิตย์ฤทธิ์กล้า
เห็นทศกัณฐ์อสุรา เสียทีในท่าชิงชัย
เท้าถีบถูกกายขุนมาร เผ่นทะยานฉวยยอดฉัตรได้
น้าวลงด้วยกำลังว่องไว หักฉัตรพิชัยโมลี ฯ
๏ อันทศเศียรกุมภัณฑ์ ทั้งสนมกำนัลมเหสี
ตกลงยังพื้นปัถพี ร้องมี่อื้ออึงทุกตัวตน
ฉัตรแก้วสุรกานต์ก็วินาศ อากาศแจ่มแจ้งทุกแห่งหน
ส่องสว่างสร่างแสงสุริยน ตลอดจนกองทัพพลับพลาชัย ฯ
๏ ขุนกระบี่จึ่งเอาเท้าขวา คว้าคีบมงกุฎไว้ได้
ลอยอยู่ยังพื้นนภาลัย แล้วร้องไยไพขุนมาร
เหวยเหวยดูกรทศพักตร์ ฮึกฮักอวดฤทธิ์กล้าหาญ
กูจะใคร่ตัดเศียรไอ้สาธารณ์ เกรงเกินโองการพระจักรี
จะเอาแต่มงกุฎไปถวาย องค์พระนารายณ์เรืองศรี
ว่าแล้วสำแดงฤทธี ขุนกระบี่ก็เหาะกลับมา ฯ
๏ เลื่อนลอยโดยทางอากาศ หมายมาดมรกตภูผา
ก็ลงสู่พื้นพสุธา เข้ายังพลับพลาพรายพรรณ ฯ
๏ ครั้นถึงประณตบทบงสุ์ ทูลองค์พระบรมรังสรรค์
ข้าไปหักฉัตรกุมภัณฑ์ ได้โรมรันด้วยท้าวทศพักตร์
ครั้นว่าจะล้างชีวา เกรงเกินบัญชาพระทรงจักร
จึ่งเอาแต่มงกุฎขุนยักษ์ มาบูชาศรศักดิ์พระสี่กร
ตามคำข้าบาทกระบี่ศรี โดยที่ได้ทูลไว้แต่ก่อน
พระองค์ผู้ทรงฤทธิรอน ภูธรจงได้เมตตา ฯ
๏ เมื่อนั้น พระตรีภพลบโลกนาถา
ได้ฟังลูกพระสุริยา ผ่านฟ้าจึ่งทอดพระเนตรไป
เห็นมงกุฎแก้วขุนมาร ชัชวาลดั่งดวงแขไข
ชื่นชมด้วยสมดั่งพระทัย ภูวไนยจึ่งตรัสแก่เสนี
อันพญาสุครีพฤทธิรงค์ อาจองหักฉัตรยักษี
ทำลายความคิดอสุรี ทำชอบครั้งนี้มากนัก
ควรที่เป็นวงศ์พระทินกร จะขจรเดชไปทั้งไตรจักร
ตรัสพลางชวนองค์พระลักษมณ์ ผันพักตร์ย่างเยื้องเข้าพลับพลา ฯ
๏ เมื่อนั้น ฝ่ายท้าวทศเศียรยักษา
ตกลงยังพื้นพสุธา วานรนั้นเอามงกุฎไป
ได้ความอัปยศอดสู แก่หมู่มาตยาน้อยใหญ่
ทั้งเจ็บทั้งชํ้าระกำใจ ด้วยเสียเชิงเสียชัยแก่ไพรี
ยิ่งคิดยิ่งแค้นแน่นจิต ดั่งปืนพิษติดทรวงยักษี
ก็พานางย่างเยื้องจรลี ขึ้นที่ปราสาทอลงกรณ์ ฯ
๏ เอนองค์ลงเหนือแท่นแก้ว อันแล้วด้วยเนาวรัตน์ประภัสสร
นิ่งนึกตรึกตราอาวรณ์ ทอดถอนฤทัยไปมา
สงครามมนุษย์นี้สามารถ มีทหารองอาจแกล้วกล้า
ใช้ได้ต่างใจต่างตา ทั้งสติปัญญาก็ว่องไว
ครั้งก่อนนั้นไอ้หนุมาน ลวงเผาราชฐานเสียได้
แล้วไอ้องคตจังไร อาจใจฆ่าสี่เสนี
ครั้งนี้สุครีพมาหักฉัตร อันเฉลิมสวัสดิ์บุรีศรี
ถึงสามครั้งตั้งแต่เสียที ไพรียิ่งจะกำเริบนัก
โอ้ว่าเสียดายฉัตรแก้ว หาไม่ได้แล้วทั้งไตรจักร
คิดพลางยอกรก่ายพักตร์ พญายักษ์มิได้นิทรา ฯ
๏ แต่ผุดลุกผุดนั่งไม่มีสุข แสนทุกข์เศร้าโทมนัสสา
จนปัจฉิมยามเวลา สุริยาเรื่อเรืองอัมพร
จึ่งเข้าที่ชำระสระสรง ทรงเครื่องกษัตริย์ประภัสสร
จับพระขรรค์แก้วฤทธิรอน บทจรออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่อสุรกุมภัณฑ์ น้อมเกล้าอภิวันท์ดาษดา
จึ่งมีพระราชบรรหาร แก่เสนามารซ้ายขวา
อันสงครามมนุษย์ที่ยกมา แกล้วกล้าสามารถอาจใจ
เหตุด้วยพิเภกน้องกู ไปอยู่เป็นหนอนบ่อนไส้
ข้าศึกจึ่งฮึกฮักไป เพราะไอ้จังไรใจพาล
ทำไฉนจะล้างนายมัน ให้สิ้นชีวันสังขาร
อันในสุริย์วงศ์พรหมาน ใครจะชำนาญฤทธี
ผู้เดียวจะลอบเข้าไป ฆ่ามนุษย์เสียได้ทั้งสองศรี
ไม่พักยกพลไปต่อตี ไพรีจะแตกแหลกลาญ ฯ
๏ บัดนั้น จึ่งเปาวนาสูรใจหาญ
ก้มเกล้ารับราชโองการ ขุนมารสนองบัญชา
อันในสุริย์วงศ์พระองค์นี้ มีแต่ไมยราพยักษา
หน่อสากยวงศ์อสุรา ครองกรุงบาดาลเวียงชัย
ชำนาญในการล่องหน อึดใจหายตนก็ทำได้
มาตรแม้นจะสะกดทัพชัย ก็หลับไปด้วยเวทขุนยักษ์
ขอให้ไปหาพญามาร ขึ้นมาคิดการโหมหัก
ลอบล้างพระรามพระลักษมณ์ เห็นจักได้ง่ายสะดวกดี ฯ
๏ เมื่อนั้น ทศเศียรสุริย์วงศ์ยักษี
ฟังเปาวนาสูรเสนี ยินดีด้วยสมพระทัยคิด
ตบหัตถ์สำรวลสรวลร่า แล้วมีบัญชาประกาศิต
ตัวกูนี้ลืมพันธมิตร ซึ่งร่วมชีวิตเดียวกัน
อันกรุงบาดาลนคเรศ ก็สุริย์วงศ์พรหเมศรังสรรค์
แต่ท้าวสหมลิวัน เสด็จสู่สวรรคาลัย
ก็มิได้ไปมาหาสู่ จนไมยราพหลานกูเติบใหญ่
นนยวิกวายุเวกจงลงไป ยังพิชัยพาราบาดาล
แจ้งเหตุแก่องค์นัดดา ว่ากรุงลงการาชฐาน
เกิดศึกเดือดร้อนรำคาญ เชิญให้พระหลานมาบัดนี้ ฯ
๏ เมื่อนั้น นนยวิกวายุเวกยักษี
รับสั่งถวายอัญชุลี มาปราสาทมณีพรายพรรณ ฯ
๏ ครั้นถึงจึ่งสั่งอสุรินทร์ ให้ผูกนิลพาหุตัวขยัน
กับไวยไกรสรชาญฉกรรจ์ กูจะไปเขตขัณฑ์บาดาล ฯ
๏ บัดนั้น ขุนพาชีชัยใจหาญ
ก้มเกล้ารับบัญชาการ ก็วิ่งลนลานออกมา ฯ
๏ จึ่งให้ผูกนิลพาหุ อันร้ายดุฤทธิแรงแข็งกล้า
ทั้งไวยไกรสรอาชา อลงการ์ด้วยเครื่องเนาวรัตน์
สองตัวดั่งพญาสีหราช ร่านเริงองอาจยืนหยัด
ลำพองคะนองเสียงฮึดฮัด ดั่งม้าจักรพรรดิฤทธิรอน
ก็เสร็จดั่งราชบัญชา หลานเจ้าลงกาชาญสมร
ประทับกับเกยแก้วอลงกรณ์ คอยเสด็จบทจรอสุรี ฯ
๏ เมื่อนั้น นนยวิกวายุเวกยักษี
เสด็จย่างเยื้องจรลี ไปเข้าที่สรงชลธาร ฯ
๏ สององค์สระสรงวาริน ทรงสุคนธ์ตลบกลิ่นหอมหวาน
สอดใส่สนับเพลาอลงการ ภูษาเครือก้านต่างกัน
ฉลององค์พื้นตาดพระกรน้อย รัดอกกระหนกลอยลายกุดั่น
ตาบทิศทับทรวงสังวาลวัลย์ พาหุรัดนาคพันทองกร
ธำมรงค์มรกตไข่ครุฑ เกี้ยวเพชรสลับบุษย์ประภัสสร
ต่างทรงกุณฑลกรรเจียกจร จับศิลป์ฤทธิรอนเสด็จมา ฯ
๏ ครั้นถึงเกยแก้วมณี ในที่พระที่นั่งฝ่ายขวา
ต่างองค์ขึ้นทรงอาชา ออกจากลงการีบจร ฯ
๏ ม้าเอยม้าต้น สองม้าฤทธิรณดั่งไกรสร
เชื้อชาติสินธพอัสดร ผมอ่อนหางยาวเท้ารัด
ลองเชิงเริงฮึกสะอึกโผน เผ่นโจนหกหมุนดีดกัด
ย่างใหญ่ไวว่องดั่งลมพัด ลัดนิ้วมือรอบจักรวาล
ชำแรกแทรกพื้นสุธาดล ด้วยกำลังฤทธิรณกล้าหาญ
สี่เท้าก้าวรีบถีบทะยาน ตรงไปบาดาลนครา ฯ
๏ ครั้นถึงจึ่งสองอสุรี ลงจากพาชีตัวกล้า
กรายกรยุรยาตรคลาดคลา ไปยังศาลาลูกขุนใน ฯ
๏ นั่งลงแล้วกล่าวพจนารถ แก่มหาอำมาตย์ผู้ใหญ่
ว่าพระปิ่นลงการับสั่งใช้ ให้เรามาเฝ้าพญามาร ฯ
๏ บัดนั้น จิตรกูฏเสนาใจหาญ
ทั้งจิตรไพรีปรีชาชาญ แจ้งการก็พากันเข้ามา ฯ
๏ ครั้นถึงประณตบทบงสุ์ ทูลองค์ไมยราพยักษา
ว่าท้าวทศเศียรอสุรา ซึ่งผ่านลงกาธานี
ใช้ให้นนยวิกวายุเวก เอกองค์นัดดาสองศรี
บุตรพญามารีศอสุรี มาเฝ้าธุลีบาทา ฯ
๏ เมื่อนั้น พญาไมยราพยักษา
ได้ฟังมหาเสนา อสุราก็ทอดพระเนตรไป
เห็นสองสุริย์วงศ์ทรงลักษณ์ พญายักษ์จึ่งตรัสปราศรัย
ว่าพระจอมลงกากรุงไกร อันเป็นใหญ่ในภพธาตรี
ยังค่อยบริบูรณ์พูนสวัสดิ์ หรือเคืองขัดใต้เบื้องบทศรี
มีเหตุสิ่งใดในธานี จึ่งใช้เจ้านี้ลงมา ฯ
๏ เมื่อนั้น นนยวิกวายุเวกยักษา
จึ่งทูลสนองพระบัญชา ว่าลงกาเกิดราชภัยพาล
ด้วยลักษมณ์รามพี่น้องสององค์ สุริย์วงศ์ทศรถมหาศาล
นัดดาองค์ท้าวอัชบาล ซึ่งผ่านกรุงศรีอยุธยา
มาฆ่ากากนาอสุรี อันเป็นอัยกีของข้า
ทั้งองค์สวาหุบิตุลา พญามารีศบิดร
แล้วไล่ล้างประยูรสุริย์วงศ์ องค์พญาตรีเศียรทูษณ์ขร
บัดนี้ยกพลพานร ข้ามมหาสาครสมุทรไท
ตั้งมั่นประชิดติดกรุง รบพุ่งห้าวฮึกเป็นศึกใหญ่
พระองค์ผู้ทรงภพไตร ให้มาเชิญเสด็จบทมาลย์ ฯ
๏ เมื่อนั้น พญาไมยราพใจหาญ
ได้ฟังกริ้วโกรธดั่งเพลิงกาล เหม่มนุษย์สาธารณ์ทรลักษณ์
ฤทธิ์มันจะมีสักเพียงไร อาจใจมาทำหาญหัก
ประมาทหมิ่นสุริย์วงศ์พงศ์ยักษ์ จักฆ่าให้ม้วยชีวี
ว่าแล้วสั่งกุมารสององค์ เจ้าจงไปทูลบทศรี
อันการสงครามเพียงนี้ มิให้เคืองธุลีบาทา
พรุ่งนี้ตัวเราจะไปเฝ้า พระปิ่นเกล้าจอมภพนาถา
จะอาสาไปจับไพรีมา ฆ่าเสียให้ม้วยชีวัน ฯ
๏ เมื่อนั้น สองกุมารฤทธิแรงแข็งขัน
รับสั่งพญากุมภัณฑ์ ถวายบังคมคัลแล้วออกไป ฯ
๏ ต่างองค์ขึ้นทรงอัสดร อันเรืองฤทธิรอนแผ่นดินไหว
ออกจากบาดาลเวียงชัย ไปยังลงกากรุงมาร ฯ
๏ เมื่อนั้น พญาไมยราพใจหาญ
ครั้นโอรสมารีศชัยชาญ ไปจากบาดาลนครา
จึ่งถามจิตรกูฏเสนี ทั้งจิตรไพรียักษา
ตัวท่านสิเป็นผู้ใหญ่มา ยังแจ้งกิจจาประการใด
อันกรุงลงกากับบาดาล แม้นว่าเกิดการศึกใหญ่
เคยยกไปช่วยกันชิงชัย มีบ้างหรือไม่แต่ปางบรรพ์ ฯ
๏ บัดนั้น จิตรกูฏเสนาคนขยัน
ทั้งจิตรไพรีกุมกัณฑ์ ได้ฟังบรรหารอสุรี
ต่างตนประณตบทบงสุ์ ทูลองค์พญายักษี
ตัวข้าอายุได้โกฏิปี เกิดต่อทีหลังไม่แจ้งใจ
อันความทั้งนี้นี่ลึกลับ จะได้สดับตรับฟังก็หาไม่
ขอพระองค์ผู้ทรงฤทธิไกร จงไปทูลถามพระชนนี ฯ
๏ เมื่อนั้น พญาไมยราพยักษี
ได้ฟังทั้งสองอสุรี จึ่งมีพระราชบัญชา
ดูกรขุนรถผู้ชำนาญ ตัวท่านจงเทียมรัถา
กูจะไปเฝ้าองค์พระมารดา ยังมหานิเวศน์วังจันทน์ ฯ
๏ บัดนั้น ตรีพัทเสนีคนขยัน
รับสั่งถวายบังคมคัล ออกจากพระโรงคัลอันโอฬาร ฯ
๏ เทียบรถเทียมด้วยสีหราช พันหนึ่งองอาจกล้าหาญ
พร้อมหมู่พหลพลมาร เตรียมการคอยเสด็จอสุรี ฯ
๏ เมื่อนั้น พญาไมยราพยักษี
สระสรงทรงเครื่องรูจี แล้วด้วยมณีพรายพรรณ
งามทรงคล้ายองค์พระบิดร กรขวานั้นจับพระแสงขรรค์
เสด็จย่างเยื้องจรจรัล จากปราสาทสุวรรณอลงการ์ ฯ
๏ ขึ้นนั่งเหนือบัลลังก์รถ พร้อมทศโยธีซ้ายขวา
ห้อมล้อมเกลื่อนกลาดดาษดา ตรงมายังวังพระมารดร ฯ
๏ ครั้นถึงประทับกับเกยแก้ว แล้วด้วยเนาวรัตน์ประภัสสร
ลงจากรถทรงอลงกรณ์ บทจรยังปราสาทรูจี ฯ
๏ น้อมเศียรคำรพอภิวาทน์ กราบลงแทบบาทบทศรี
แล้วทูลถามองค์พระชนนี ว่าบูรีลงกากับบาดาล
แต่ก่อนแม้นมีปัจจามิตร ยกมาประชิดราชฐาน
เคยไปช่วยกันรอนราญ หักหาญต้านต่อชิงชัย
หรือเมืองใครใครอยู่เป็นสุข ทุกข์ใครใครแบกไปไฉน
พระมารดาจงเล่าให้เข้าใจ โดยในขนบบุราณมา ฯ
๏ เมื่อนั้น พระชนนีธิราชยักษา
ได้ฟังลูกรักจำนรรจา กัลยาจึ่งมีเสาวนีย์
ว่าครั้งลัสเตียนพรหเมศ บิตุเรศทศพักตร์ยักษี
กับปู่เจ้าผู้เรืองฤทธี อสุรีเป็นญาติกันมา
มาตรแม้นเกิดการรณรงค์ ต่างองค์ต่างช่วยกันเข่นฆ่า
ครั้นท้าวลัสเตียนมรณา ทศกัณฐ์ผ่านมหาโภไคย
ไม่อยู่ในธรรมทศพิธ ทำการทุจริตหยาบใหญ่
ท้าวสหมลิวันเคืองใจ เมื่อมอบเมืองให้พ่อเจ้านั้น
สั่งไว้มิให้ไปผูกรัก ด้วยทศพักตร์โมหันธ์
เป็นแต่นับถือว่าญาติกัน ร้อยวันมิได้ไปมา
ไฉนพ่อมาถามถึงความหลัง แม่ฟังให้คิดกังขา
เหตุผลสิ่งใดนะแก้วตา จึ่งมาเจรจาดั่งนี้ ฯ
๏ เมื่อนั้น พญาไมยราพยักษี
น้อมเศียรสนองพระเสาวนีย์ เหตุนี้ด้วยองค์เจ้าลงกา
ให้สองนัดดาสุริย์วงศ์ จำทูลโองการลงมาหา
ว่ามนุษย์พี่น้องพาลา มีนามชื่อว่ารามลักษมณ์
เป็นหลานของท้าวอัชบาล ซึ่งผ่านอยุธยาอาณาจักร
มาฆ่าสุริย์วงศ์พงศ์ยักษ์ แล้วฮึกฮักยกพวกพานร
จองถนนข้ามพลมาตั้ง อยู่ยังมรกตสิงขร
ข้าจึ่งทูลถามพระมารดร จะไปช่วยราญรอนไพรี ฯ
๏ เมื่อนั้น นางจันทประภาโฉมศรี
ฟังโอรสาพาที ออกนามภูมีอัชบาล
แล้วว่าจะไปรณรงค์ กับองค์พระรามผู้หลาน
ให้เร่าร้อนดั่งนอนในเพลิงกาล นงคราญก็ปิดพระกรรณไว้
กลัวลูกจะม้วยมรณา เบือนหน้าทอดถอนใจใหญ่
พระพักตร์ผาดเผือดลงทันใด ตะลึงไปเพียงสิ้นสมประดี ฯ
๏ เมื่อนั้น ไมยราพสิทธิศักดิ์ยักษี
เห็นอาการสมเด็จพระชนนี มีความสงสัยในวิญญาณ์
กราบลงแทบเบื้องบาทบงสุ์ พระองค์จงโปรดเกศา
ลูกรักออกนามพระรามา นัดดาอัชบาลชาญชัย
ผินพักตร์เมินเสียไม่พาที จะทรงฟังร้ายดีก็หาไม่
สองหัตถ์ปิดสองพระกรรณไว้ ด้วยเหตุอันใดพระมารดา ฯ
๏ เมื่อนั้น พระชนนีธิราชยักษา
ได้ฟังจึ่งแจ้งกิจจา เล่ามาแต่ดึกดำบรรพ์
อันท้าวอัชบาลสุริย์วงศ์ พงศ์พระหริรักษ์รังสรรค์
ทรงฤทธิไกรดั่งไฟกัลป์ ไหวหวั่นชั้นฟ้าบาดาล
ครั้งหนึ่งยังมีอสุรพักตร์ ทะนงศักดิ์หยาบช้ากล้าหาญ
เที่ยวทำยํ่ายีทั้งจักรวาล ไม่มีใครทานฤทธี
ท้าวยังไปตัดเอาเศียรมา ใช้ให้รักษาสวนศรี
อันพระรามสุริย์วงศ์องค์นี้ คือพระจักรีสี่กร
ไวกูณฐ์มาจากเกษียรสมุทร ทรงฤทธิรุทรด้วยแสงศร
จะบำรุงโลกาให้ถาวร ทรงเดชขจรทั้งแดนไตร
ซึ่งเจ้าจะไปต่อตี หรือจะทานฤทธีพระองค์ได้
แต่ออกพระนามให้คร้ามใจ แม่นี้มิใคร่ขอฟัง
จึ่งปิดพระกรรณด้วยกลัวฤทธิ์ องค์พระจักรกฤษณ์ทรงสังข์
พ่ออย่าหักหาญด้วยกำลัง หยุดยั้งชั่งใจให้จงดี ฯ
๏ เมื่อนั้น พญาไมยราพยักษี
ได้ฟังพระราชเสาวนีย์ อสุรีจึ่งตอบคำไป
เหตุใดสมเด็จพระมารดร มาตัดรอนสุริย์วงศ์ก็เป็นได้
จะรู้ที่ไว้หน้าประการใด ไตรโลกจะล่วงนินทา
ยกยอแต่วงศ์พงศ์มนุษย์ ว่าเรืองฤทธิรุทรแกล้วกล้า
ทำได้แต่หมู่อสุรา ไม่มีฤทธาเชี่ยวชาญ
อันพระปิ่นลงกานคเรศ เรืองเดชทั่วทศทิศาล
ถึงลักษมณ์รามหลานท้าวอัชบาล หรือจะหาญต้านต่อรอฤทธิ์
ลูกนี้ก็มีอานุภาพ ปราบทั่วสวรรค์ชั้นดุสิต
ไม่เกรงศักดาปัจจามิตร จะไปผลาญชีวิตให้มรณา ฯ
๏ เมื่อนั้น องค์พระชนนีเสน่หา
ค่อนทรวงแล้วมีวาจา พ่ออย่าอหังการ์ว่าตัวดี
มาแม่จะเล่าให้เจ้าฟัง เมื่อครั้งทศพักตร์ยักษี
กับนางมณโฑเทวี สถิตที่บัญชรอลงการ์
ยังมีนกกระจอกทั้งคู่ จับอยู่ตรงพักตร์ยักษา
สังวาสตามชาติสกุณา มณโฑก้มหน้าละอายใจ
ทศพักตร์จึ่งเปล่งสิงหนาท สิบปากตวาดหวั่นไหว
นกนั้นไม่บินหนีไป ด้วยเสียงเกรียงไกรอสุรี
มณโฑเห็นก็เป็นอัศจรรย์ จึ่งทูลทศกัณฐ์ยักษี
ว่าลางใหญ่ให้บังเกิดมี นานไปน่าที่วงศ์ยักษ์
จะเสื่อมศักดาวรารุทร มนุษย์จะเรืองฤทธิ์สิทธิศักดิ์
ฝ่ายองค์ท่านท้าวทศพักตร์ ไม่เชื่อเมียรักก็โกรธา
นางจึ่งยอกรอธิษฐาน ออกนามอัชบาลนาถา
บัดเดี๋ยวพระขรรค์ก็ลอยมา ตัดเศียรสกุณาปลิวไป
อันพระจักรกฤษณ์ฤทธิรงค์ ถึงองค์อัยกาไม่เปรียบได้
แม้นเจ้าจะขืนไปชิงชัย ที่ไหนพ่อจะรอดชีวี ฯ
๏ เมื่อนั้น พญาไมยราพยักษี
ได้ฟังสมเด็จพระชนนี โกรธดั่งอัคคีบรรลัยกัลป์
นี่หากเป็นมารดาก็จนใจ หาไม่จะฆ่าให้อาสัญ
กระทืบบาทขบเขี้ยวเคี้ยวฟัน ลุกขึ้นหุนหันออกมา
จับเอางอนราชรถทรง กวัดแกว่งฟาดลงตรงหน้า
ราชสีห์ทั้งพันก็มรณา ด้วยศักดาเดชอันชัยชาญ ฯ
๏ แล้วเสด็จย่างเยื้องบทจร ดั่งพญาไกรสรตัวหาญ
พร้อมหมู่โยธีบริวาร ไปปราสาทสุรกานต์รูจี ฯ
๏ ครั้นถึงจึ่งมีพจนารถ สั่งมหาอำมาตย์ยักษี
ให้เตรียมจัตุรงค์โยธี จะยกไปบุรีลงกา ฯ
๏ บัดนั้น จึ่งเสนามารยักษา
รับสั่งแล้วบังคมลา ออกมาจากท้องพระโรงคัล ฯ
๏ เกณฑ์หมู่จัตุรงค์องอาจ โดยกระบวนพยุหบาตรทัพขันธ์
ขุนช้างผูกช้างชาญฉกรรจ์ เลือกล้วนซับมันร้ายแรง
มารหมอขี่คอล้วนฮึกห้าว กรกุมของ้าวกวัดแกว่ง
ควาญถือขอท้ายสายกระแซง แต่งตัวใส่เกราะทุกหมู่มาร
ขุนม้าผูกม้าสินธพ เผ่นโผนดีดขบคะนองหาญ
ขุนรถเทียมรถอลงการ ยืนทะยานกรกุมโตมร
ขุนพลตรวจพลอสูรศึก เร่งร่านหาญฮึกดั่งไกรสร
ถือหอกดาบปืนยาคทาธร คอยเสด็จบทจรอสุรา ฯ
๏ เมื่อนั้น พญาไมยราพยักษา
ครั้นเสร็จซึ่งจัดโยธา เสด็จมาสระสรงชลธาร ฯ
๏ สุหร่ายแก้วโปรยปรายดั่งสายฝน ทรงสุคนธาทิพย์หอมหวาน
สนับเพลาเชิงงอนอลงการ ภูษาเครือก้านทองพัน
ชายไหวชายแครงกระหนกหงส์ ฉลององค์เกราะแก้วกุดั่น
รัดอกสุรกานต์สังวาลวัลย์ เฟื่องห้อยสามชั้นทับทรวง
ตาบทิศทองกรพาหุรัด ธำมรงค์จำรัสโชติช่วง
มงกุฎเพชรพรายดอกไม้พวง ห้อยห่วงกุณฑลกรรเจียกจร
จับซึ่งมหาคทาวุธ อันเรืองฤทธิรุทชาญสมร
เสด็จจากแท่นแก้วอลงกรณ์ บทจรมาขึ้นราชรถ ฯ
๏ รถเอยรถศึก กงกำพันลึกอลงกต
แอกงอนอ่อนสลวยชวยชด ชั้นลดเทพนมประนมกร
เทียมด้วยพญาสีหราช สี่พันล้วนชาติไกรสร
ธงชัยปักชูเฉลิมงอน ปลายปลิวอัมพรโบกบน
สารถีมือถือหอกซัด แกว่งกวัดขี่ขับกุลาหล
เครื่องสูงบังแสงสุริยน ปี่กลองอึงอลโครมครึก
เสียงรถเสียงคชอัศวา โยธาโห่ร้องก้องกึก
โลดโผนลำพองคะนองฮึก ขับกันคึกคึกขึ้นไป ฯ
๏ ครั้นถึงลงกาพระนคร ให้หยุดนิกรทัพใหญ่
ลงจากรถแก้วอำไพ เข้าไปเฝ้าองค์อสุรี ฯ
๏ เมื่อนั้น ทคเศียรสุริย์วงศ์ยักษี
เสด็จออกพระโรงรูจี ในที่ท่ามกลางเสนา
เหลือบเห็นไมยราพหลานรัก พญายักษ์แสนโสมนัสสา
ลุกจากแท่นแก้วอลงการ์ ลงมาจูงกรกุมภัณฑ์ ฯ
๏ ให้ขึ้นนั่งร่วมบัลลังก์รัตน์ ภายใต้เศวตฉัตรฉายฉัน
งามดั่งพรหเมศเวสสุวัณ คำนับกันทั้งสองอสุรี
แล้วมีมธุรสวาจา ดูกรนัดดาเรืองศรี
พ่อผู้ร่วมวงศ์ร่วมชีวี เรานี้พึ่งได้พบกัน
เจ้าครอบครองไพร่ฟ้าข้าทหาร ในนครบาดาลเขตขัณฑ์
อันพระญาติวงศ์พงศ์พันธุ์ ทั้งนั้นยังค่อยสถาวร ฯ
๏ เมื่อนั้น พญาไมยราพชาญสมร
ได้ฟังบัญชาอันสุนทร ประนมกรสนองพจมาน
หลานรักครอบครองไอศูรย์ ไพร่ฟ้าสมบูรณ์เกษมศานต์
ทั้งสุริย์วงศ์พงศาในบาดาล แสนสุขสำราญไม่มีภัย
ซึ่งพระองค์ให้ลงไปหา ว่าข้าศึกยกมานั้นอยู่ไหน
ได้รบพุ่งติดพันประการใด ในการณรงค์ราวี ฯ
๏ เมื่อนั้น ท้าวยี่สิบกรยักษี
ได้ฟังชื่นชมยินดี จึ่งมีพจนารถโองการ
อันทัพมนุษย์ที่ยกมา ถึงจะมีฤทธากล้าหาญ
แม้นเราจะยกออกรอนราญ ไหนมันจะต้านทานกัน
แต่ว่าอันการรณยุทธ์ ถ้อยทีฤทธิรุทรแข็งขัน
เหมือนหนึ่งสาดนํ้ารดกัน อย่าสำคัญจะไม่ต้องอินทรีย์
น่าที่จะตายทั้งสองข้าง ในระหว่างซึ่งชิงชัยศรี
ไม่ปรากฏเกียรติยศในธาตรี เสียทีเป็นวงศ์พรหมา
เจ้าผู้ทรงศักดาวราฤทธิ์ เวทมนต์ประสิทธิ์แกล้วกล้า
จงไปสะกดนิทรา จับมนุษย์ฆ่าเสียให้วายปราณ ฯ
๏ เมื่อนั้น ไมยราพผู้ปรีชาหาญ
ได้ฟังพระราชโองการ ขุนมารสนองพระวาจา
อันศึกเพียงนี้ไม่หนักนัก หลานรักจะขออาสา
จับมนุษย์พี่น้องทั้งสองมา ให้ได้ดั่งบัญชาพระภูธร
แต่จะประณตบทมาลย์ ลาไปทำการพิธีก่อน
พระองค์ผู้ทรงฤทธิรอน จะอาวรณ์พระทัยไปไยมี ฯ
๏ เมื่อนั้น ท้าวยี่สิบพักตร์ยักษี
ได้ฟังนัดดาพาที ยินดีสวมกอดแล้วบัญชา
ควรที่เป็นวงศ์พรหเมศ จะเลื่องชื่อลือเดชไปภายหน้า
แม้นสำเร็จการในลงกา จะแทนคุณนัดดาให้ถึงใจ
ตรัสแล้วจึ่งสั่งเสนี ผู้มีปัญญาอัชฌาสัย
จงเลี้ยงพหลพลไกร ซึ่งมาแต่พิชัยบาดาล ฯ
๏ บัดนั้น ฝ่ายเปาวนาสูรใจหาญ
ก้มเกล้ารับราชโองการ ขุนมารก็รีบออกมา ฯ
๏ จึ่งสั่งนายเวรให้บอกไป แก่วิเสทนอกในซ้ายขวา
จงแต่งเครื่องต้นอันโอชา ทั้งของเลี้ยงโยธาให้ครบครัน ฯ
๏ บัดนั้น ฝ่ายนางวิเสทคนขยัน
แจ้งหมายแล้วจัดแจงกัน หาของทั้งนั้นวุ่นไป
วิเสทต้นก็แต่งกระยาหาร เทียบทานเครื่องน้อยเครื่องใหญ่
ทั้งของคาวของหวานตระการใจ ส้มสูกลูกไม้อันโอชา
เสร็จแล้วก็จัดนางกำนัล มีพรรณรูปทรงโอ่อ่า
ยกเครื่องเนื่องตามกันมา ถวายเจ้าลงกาพญามาร ฯ
๏ เมื่อนั้น ทคเศียรผู้ปรีชาหาญ
จึ่งชวนนัดดาเจ้าบาดาล เสวยชัยบานสำราญใจ ฯ
๏ บัดนั้น นางกำนัลเยาวยอดพิสมัย
เข้ารินสุราเมรัย ถวายองค์ท่านไทอสุรี
ลางนางบ้างเข้าเฟี้ยมเฝ้า กราบเกล้าประณตบทศรี
บ้างเข้าโบกปัดพัดวี ตามที่ตำแหน่งพนักงาน ฯ
๏ ฝ่ายนางบำเรอก็ครวญขับ รองรับรี่เรื่อยเฉื่อยฉาน
ดีดสีตีเป่าบรรเลงลาน ฉิ่งกรับประสานจังหวะกัน
รำมะนาท้าทับสลับเสียง เพราะเพียงบรรเลงเพลงสวรรค์
โหยหวนครั่นครวญโอดพัน เสนาะสนั่นเจื้อยจับวิญญาณ์ ฯ
๏ ฝ่ายนางระบำก็รำฟ้อน กรายกรกรีดนิ้วพลิ้วท่า
เวียนวงเป็นหงส์ลีลา ชม้ายชายตาไปในที
ท่าจริตกรีดงอนโดยกระบวน ให้ยั่วยวนพญายักษี
ย้ายมาเป็นท่ากินรี ลีลาเลียบถํ้าอำไพ
แล้วซัดสองกรอ่อนองค์ แทรกเปลี่ยนเวียนวงขวักไขว่
รำร่ายย้ายเยื้องเข้าไป ให้ใกล้พญากุมภัณฑ์ ฯ
๏ เมื่อนั้น ไมยราพฤทธิแรงแข็งขัน
เสวยพลางดูนางระบำบัน ผิวพรรณเพียงเทพกินนร
เอวองค์ทรงศรีวิไลลักษณ์ น่ารักเป็นที่สโมสร
จิ้มลิ้มพริ้มพักตร์อรชร งามงอนเพลิดเพลินจำเริญตา ฯ
๏ บัดนั้น ฝ่ายวิเสทนอกซ้ายขวา
เสร็จแต่งของเลี้ยงโยธา ก็แบกขนออกมาวุ่นไป
มีทั้งสุรากระยาหาร ช้างสารทอดมันตัวใหญ่
แกล้มกับสำหรับเมรัย ตั้งไว้หน้าพระลานเรียงราย ฯ
๏ บัดนั้น โยธาบาดาลทั้งหลาย
ถ้วนทุกหมู่หมวดไพร่นาย กินเหล้าเมามายไม่สมประดี
บ้างเต้นบ้างรำโฉงเฉง ตบมือทำเพลงอึงมี่
สัพยอกหยอกนางอสุรี ทุกหมู่โยธีก็ปรีดา ฯ
๏ เมื่อนั้น พญาไมยราพยักษา
ครั้นเสร็จเสวยโภชนา สำราญวิญญาณ์กุมภัณฑ์
จึ่งน้อมเกล้าประณตบทบงสุ์ ลาองค์ทศเศียรรังสรรค์
กรายกรย่างเยื้องจรจรัล จากปราสาทสุวรรณอลงการ ฯ
๏ ขึ้นนั่งยังที่บัลลังก์รถ ให้เลิกทศโยธีทวยหาญ
ชำแรกแทรกพื้นสุธาธาร ลงไปบาดาลเวียงชัย ฯ
๏ ครั้นถึงสุรกานต์สิงขร ก็หยุดนิกรทัพใหญ่
ตรัสสั่งเสนาผู้ร่วมใจ ให้ปลูกโรงราชพิธี
เก็บเห็ดเบื่อเมาเพลาตะโหงก หาทั้งกะโหลกหัวผี
มาเป็นก้อนเส้าเตาอัคคี ที่จะตั้งกระทะหุงยา ฯ
๏ บัดนั้น จึ่งจิตรการยักษา
รับสั่งพญาอสุรา ถวายบังคมลาแล้วออกไป ฯ
๏ จึ่งสั่งอสุรีสี่ตำรวจ ทั่วทุกหมู่หมวดน้อยใหญ่
ให้ตั้งโรงพิธีอำไพ โดยในบัญชาพญามาร ฯ
๏ บัดนั้น ฝ่ายหมู่พวกพลทวยหาญ
ได้แจ้งแห่งราชโองการ ลนลานวิ่งวุ่นทั้งไพร่นาย
จึ่งตั้งโรงราชพิธี กว้างขวางยาวรีเฉิดฉาย
สามสิบเก้าห้องพรรณราย ดาษแดงแสงพรายรจนา
ท่ามกลางนั้นวางบัลลังก์อาสน์ โอภาสจำรัสพระเวหา
พร้อมทั้งธูปเทียนว่านยา เสร็จตามตำราครบครัน ฯ
๏ เมื่อนั้น ไมยราพฤทธิแรงแข็งขัน
เสด็จจากรถแก้วแพรวพรรณ จรจรัลไปสรงคงคา ฯ
๏ ลูบไล้สุคนธาธาร หอมหวานด้วยกลิ่นบุปผา
ทรงเดชแสงสดรจนา บังเฉียงภูษาโมรี
สอดสายธุหรํ่าแล้วเจิมจุณ มุ่นชฎาห่อเกล้าเป็นฤๅษี
รัดโกปินำรูจี สวมประคำมณีอลงกรณ์
พระหัตถ์จับกล้องปัทมราช รัศมีโอภาสประภัสสร
งามดั่งพรหเมศฤทธิรอน บทจรเข้าโรงพิธี ฯ
๏ จึ่งตั้งโลหะกันทะ โดยตบะบนเส้าโขมดผี
ให้ประโคมแล้วโหมอัคคี มาลีธูปเทียนบูชา
แล้วเสด็จขึ้นยังบัลลังก์อาสน์ นั่งสมาธิผ่อนลมนาสา
หลับเนตรร่ายเวทวิทยา อสุราสำรวมจิตใจ ฯ
๏ ครั้นถ้วนคำรบครบพัน พสุธาเลื่อนลั่นหวั่นไหว
เพลิงพลุ่งรุ่งโรจน์สว่างไป กระทะใหญ่แดงดั่งอัคคี
จึ่งจับกล้องปัทมราช อันโอภาสจำรัสรัศมี
บริกรรมเป่าลงสามที ในที่กระทะพิธีกรรม์ ฯ
๏ เกิดเป็นสองนางทรงลักษณ์ ผิวพักตร์ผ่องเพียงอัปสรสวรรค์
เอวองค์ส่งศรีวิไลวรรณ กุมภัณฑ์จูงสองเยาวมาลย์ ฯ
๏ ขึ้นนั่งเหนือที่บัลลังก์รัตน์ สัมผัสภิรมย์เกษมศานต์
หยอกเย้าบันเทิงละเลิงลาน พญามารเล้าโลมไปมา ฯ
๏ แล้วหยุดยั้งจิตคิดได้ ไม่อาลัยในความเสน่หา
กวัดแกว่งกล้องแก้วอันศักดา สังหารชีวาเสียทันที ฯ
๏ แล้วคืนขึ้นนั่งบัลลังก์อาสน์ อภิวาทน์เหนือเกล้าเกศี
อ่านเวทสำรวมอินทรีย์ ครบถ้วนพันทีแล้วเป่าไป ฯ
๏ เกิดเป็นคชสีห์ทั้งคู่ อยู่ในโลหะกระทะใหญ่
บำรุงงากันกลางเปลวไฟ เสียงสนั่นหวั่นไหวอึงอล ฯ
๏ เห็นไม่ต้องตามพิธี อสุรีกริ้วโกรธกุลาหล
หวดด้วยกล้องแก้วฤทธิรณ ก็วายชนม์ไม่ทันพริบตา ฯ
๏ ครั้นแล้วก็นั่งสำรวมเนตร สะกดเวทอาคมคาถา
ได้ครบพันคาบตามตำรา ยักษาก็เป่าลงสามที ฯ
๏ เดชะพระมนต์อันสามารถ เกิดเป็นพญาราชสีห์
สองสัตว์แรงฤทธิ์ราวี สู้กันกลางที่พิธีการ ฯ
๏ เห็นต้องตำราอาคม ก็ชื่นชมตบหัตถ์ฉัดฉาน
กวัดแกว่งกล้องแก้วชัชวาล ประหารสีหราชด้วยฤทธา ฯ
๏ ครั้นแล้วจึ่งแหวะเอาดวงใจ ประกอบเข้ากับใบพฤกษา
เจ็ดสิ่งซึ่งรู้นิทรา กับโหราเห็ดเมาทั้งนั้น
วางลงในหน้าศิลาบด แล้วด้วยมรกตฉายฉัน
จึ่งร่ายพระเวททั้งพัน กลั้นใจบดตามตำรา ฯ
๏ ครั้นว่าสำเร็จเสร็จการ พญามารสำรวลสรวลร่า
จะลองดูให้รู้คุณยา ก็ทาชงฆ์ขวาแล้วเป่าไป
เกิดเป็นเสือโคร่งยิงฟัน สี่เท้ายืนยันสูงใหญ่
สองตาดั่งหนึ่งเปลวไฟ แลบลิ้นหนวดไหวคำรามรน ฯ
๏ แล้วเอาทาเท้าเบื้องซ้าย เป็นแมวลายแลเลื่อมทุกเส้นขน
กระดิกหูหางอย่างยนตร์ วิ่งวนรอบเท้าอสุรี ฯ
๏ จึ่งซํ้าเอายานั้นทาลง ตรงแขนเบื้องซ้ายยักษี
เกิดเป็นพญานาคี มีเศียรเจ็ดเศียรมหึมา ฯ
๏ แล้วทาแขนขวาด้วยยานั้น ก็เป็นสุบรรณปักษา
กางปีกกระพือเป็นโกลา ดั่งจะจิกนาคาเสียให้ตาย ฯ
๏ แล้วจึ่งเอายานั้นทาทั่ว ก็ยังได้ทั้งตัวแลเงาหาย
อสุราแย้มยิ้มพริ้มพราย สมดั่งใจหมายก็ยินดี ฯ
๏ บัดนั้น จึ่งหมู่อสุรศักดิ์ยักษี
ไม่เห็นพญาอสุรี ต่างคนร้องมี่อึงไป
เอะผิดแล้วเหวยชาวเจ้า เจ้าเรานี้หายไปไหน
ต่างคนตระหนกตกใจ วิ่งไขว่หาองค์พญามาร ฯ
๏ เมื่อนั้น ไมยราพฤทธิไกรใจหาญ
เห็นพลวิ่งหาลนลาน ตบหัตถ์ฉัดฉานแล้วร้องมา
ตัวกูอยู่นี่ไม่ไปไหน ทำไมเสือกสนค้นหา
ว่าแล้วพญาอสุรา เสด็จมาสรงนํ้าพิธี ฯ
๏ ลูบไล้ไปทั่วสารพางค์ ล้างยาในกายยักษี
ให้หมดมลทินสิ้นราคี แล้วทรงเครื่องเรืองมณีอลงการ ฯ
๏ บัดนั้น ฝ่ายหมู่อสุราทวยหาญ
ต่างตนแลเห็นพญามาร เรียกเพื่อนลนลานแล้วบอกกัน
เมื่อกี้เจ้าเราหายไป ตกใจเที่ยวหาตัวสั่น
บ้างวิ่งเข้ามาบังคมคัล กุมภัณฑ์สำรวลด้วยปรีดา ฯ
๏ เมื่อนั้น พญาไมยราพยักษา
ครั้นเสร็จพิธีบดยา ก็ขึ้นทรงรัถาอลงกรณ์
ให้เลิกพหลโยธี จากที่สุรกานต์สิงขร
รีบเร่งม้ารถบทจร คืนเข้าพระนครบาดาล ฯ
๏ ครั้นถึงประทับเกยแก้ว อันเพริศแพร้วด้วยดวงมุกดาหาร
ลงจากรถรัตน์ชัชวาล ขึ้นปราสาทสุรกานต์พรายพรรณ ฯ
๏ เอนองค์ลงเหนือทิพอาสน์ อันโอภาสพรรณรายฉายฉัน
ฝูงอนงค์บำเรอนวดฟั้น กุมภัณฑ์ก็เคลิ้มหลับไป ฯ
๏ ครั้นล่วงปัจฉิมราตรี สกุณีเร่าร้องเสียงใส
ฝันว่าพระจันทร์อำไพ ไขรัศมีกระจ่างฟ้า
ยังมีดาวดวงหนึ่งน้อย เลื่อนลอยอยู่ในเวหา
ส่องสว่างพ่างพื้นเมฆา แสงกล้าดั่งแสงอโณทัย
เขจรอยู่เหนือโพยมหน เบื้องบนศศิธรดวงใหญ่
เปล่งสีปิดแสงลงไว้ มิให้เห็นวงพระจันทร์ ฯ
๏ ครั้นฟื้นตื่นจากบรรทม ปรารมภ์ตริตรึกความฝัน
เห็นเป็นนิมิตชาญฉกรรจ์ ให้หวาดหวั่นฤทัยไปมา
จึ่งชำระสระสรงทรงเครื่อง อร่ามเรืองด้วยทิพย์ภูษา
เสด็จยุรยาตรคลาดคลา ออกพระโรงรัตนาโอฬาร ฯ
๏ จึ่งขึ้นนั่งเหนือบัลลังก์อาสน์ อันโอภาสด้วยดวงมุกดาหาร
ปุโรหิตเสนาพฤฒาจารย์ หมอบกรานเกลื่อนกลาดดาษไป
จึ่งมีพระราชวาที แก่โหราธิบดีผู้ใหญ่
คืนนี้เราฝันประหลาดใจ ก็ตรัสไปแต่ต้นจนปลายมา ฯ
๏ บัดนั้น โหราเฒ่าผู้มียศถา
พิเคราะห์ดูด้วยปรีชา ก็แจ้งว่าไม่เป็นสวัสดี
จึ่งน้อมเศียรเกล้าบังคมทูล นเรนทร์สูรธิราชยักษี
ซึ่งฝันว่าพระจันทร์ส่องธาตรี คือพระองค์ผู้มีศักดา
อันดาวดวงช่วงโชติกว่าแขไข ได้แก่พระญาติวงศา
จะขึ้นผ่านไอศูรย์สวรรยา ในมหาบาดาลพระนคร ฯ
๏ เมื่อนั้น พญาไมยราพชาญสมร
ได้ฟังโหราพยากรณ์ ให้เร่าร้อนฤๅทัยตะลึงคิด
นิ่งนึกตรึกตราอยู่ช้านาน จึ่งมีโองการประกาศิต
อันในสุริย์วงศ์ที่ห่างชิด จะเป็นปัจจามิตรแก่เรานั้น
ท่านจงพิเคราะห์ดูไป เห็นชะตาผู้ใดคมสัน
จะได้เป็นเจ้าแก่กุมภัณฑ์ ครอบครองข้าขัณฑเสมา ฯ
๏ บัดนั้น ปุโรหิตโหรายักษา
รับสั่งแล้วดูทุกชะตา ก็รู้ว่าไวยวิกอสุรี
จะได้ผ่านบาดาลนคเรศ ด้วยราหูอยู่เมษราศี
จันทร์เป็นสิบเอ็ดไม่ราคี พฤหัสบดีกุมลัคน์
ขับไล่ได้ราชาโชค โยคเกณฑ์ควรผ่านอาณาจักร
ยิ่งกว่าสุริย์วงศ์พงศ์ยักษ์ ทั้งแหลมหลักท่วงทีปรีชา
จึ่งน้อมเกล้าประณตบทบงสุ์ ทูลองค์พญายักษา
ว่าองค์ไวยวิกอสุรา ดวงชะตาเป็นเอกอุดมดี
เห็นว่าจะได้ผ่านสมบัติ ในมหาเศวตฉัตรเฉลิมศรี
ด้วยดวงชันษาอสุรี ดีกว่าสุริย์วงศ์พงศ์พันธุ์ ฯ
๏ เมื่อนั้น ไมยราพฤทธิแรงแข็งขัน
ได้ฟังดั่งใครมาฟาดฟัน กุมภัณฑ์ถวิลจินดา
ครั้นจะละมันไว้บัดนี้ จะเกิดกุลีใหญ่ไปภายหน้า
คิดแล้วจึ่งสั่งเสนา ให้เอาไวยวิกมาจำไว้
แม่มันชื่ออี่พิรากวน จงใส่ตรวนไว้ในตรุใหญ่
ถ้ากูได้มนุษย์มาเมื่อใด จะให้ฆ่าเสียด้วยกัน ฯ
๏ บัดนั้น นนทสูรเสนาคนขยัน
รับสั่งพญากุมภัณฑ์ ถวายบังคมคัลแล้วออกมา ฯ
๏ จึ่งจำพิรากวนไว้ ทั้งไวยวิกโอรสา
ใส่ครบโซ่ตรวนขื่อคา ตามราชบัญชาอสุรี ฯ
๏ เมื่อนั้น ฝ่ายพระหริรักษ์เรืองศรี
เสด็จเหนือทิพอาสน์รูจี ในที่พลับพลาอลงกรณ์
ครั้นคํ่ายํ่าสนธยากาล สุริย์ฉานเลี้ยวเหลี่ยมสิงขร
ดาวดาษกลาดเกลื่อนอัมพร แวดล้อมจันทรในเมฆา
พระพายชายพัดรวยริน หอมกลิ่นสุคันธบุปผา
น้ำค้างหยาดเย็นพสุธา ผ่านฟ้าก็เคลิ้มหลับไป ฯ
๏ พอล่วงปัจฉิมราตรี สกุณีเร่าร้องเสียงใส
เทวัญบันดาลดลใจ ให้เกิดนิมิตอัศจรรย์
ว่าพระสุริยาทรงกลด หมดเมฆมลทินฉายฉัน
อสุรินทร์ราหูชาญฉกรรจ์ จู่จับคาบคั้นพาไป
แล้วว่าพระองค์ยื่นหัตถ์ หักฉัตรชั้นพรหมโลกได้
อันพระบาทยุคลภูวไนย ไปยังพิภพนาคินทร์ ฯ
๏ ครั้นฟื้นตื่นจากไสยาสน์ อัศจรรย์หวั่นหวาดฤๅทัยถวิล
นิ่งนึกตรึกความตามสุบิน ไม่สิ้นกังขาราคี
จึ่งชำระสระสรงทรงเครื่อง อร่ามเรืองจำรัสรัศมี
ยุรยาตรนาดกรจรลี ออกที่สุวรรณพลับพลา ฯ
๏ ลดองค์ลงเหนือบัลลังก์อาสน์ ทวยหาญเฝ้ากลาดพร้อมหน้า
จึ่งมีพระราชบัญชา แก่พญาพิเภกกุมภัณฑ์
แจ้งความตามข้อพระสุบิน เสร็จสิ้นซึ่งทรงนิมิตฝัน
เราคิดก็ยิ่งอัศจรรย์ ดีร้ายนั้นเป็นประการใด ฯ
๏ บัดนั้น พิเภกผู้มีอัชฌาสัย
ได้ฟังพระองค์ทรงภพไตร ตรัสเล่าโดยนัยพระสุบิน
จึ่งพินิจพิเคราะห์ด้วยปรีชาญ ก็แจ้งการร้ายดีทุกสิ่งสิ้น
ยอกรเหนือเกล้าอสุรินทร์ ทูลพระผู้ปิ่นโลกา
ซึ่งพระสุบินว่าทินกร ทรงกลดเขจรในเวหา
ได้แก่พระองค์ผู้ศักดา อันไวกูณฐ์มาปราบยักษ์
ซึ่งฝันว่าอสุรินทร์ราหู มาคาบคั้นจู่โจมโหมหัก
คือไมยราพหลานท้าวทศพักตร์ จักมาสะกดพระองค์ไป
ถึงในบาดาลนครา แต่ว่าหาอันตรายไม่
จะมีทหารผู้ร่วมใจ ตามไปเข่นฆ่าอสุรี
แล้วจะเชิญพระองค์ทรงฤทธิ์ คืนสถิตพลับพลาชัยศรี
ซึ่งฝันว่าหักฉัตรมณี ถึงที่พิภพพรหมา
พระสุบินข้อนี้ประเสริฐนัก เห็นจักมีชัยแก่ยักษา
ได้กรุงพระนครลงกา ทศเศียรอสุราจะบรรลัย
ซึ่งพระบาทเหยียบพิภพนาคี ข้อนี้ก็เป็นมงคลใหญ่
พระเดชจะปกแผ่ไป ทั่วในชั้นฟ้าบาดาล ฯ
๏ เมื่อนั้น พระจักรีผู้ปรีชาหาญ
ได้ฟังพิเภกโหราจารย์ ผ่านฟ้ามีราชวาที
ซึ่งไมยราพจะพาเราไป ยังพิชัยบาดาลบุรีศรี
จะคิดอ่านประการใดดี ที่จะกันอสุรีพาลา ฯ
๏ บัดนั้น พญาพิเภกยักษา
ได้ฟังพระราชบัญชา กราบกับบาทาแล้วทูลไป
ว่าเคราะห์วันชันษาร้ายนัก ราหูทับลัคน์เป็นโทษใหญ่
เสาร์เสริดถึงจันทร์จะมีภัย ในเวลามัชฌิมราตรี
แม้นล่วงไปเจ็ดทุ่มเศษ เทวาประเวศจากราศี
จึ่งจะพ้นโทษร้ายราคี มีแต่สิ่งสุขสถาวร ฯ
๏ เมื่อนั้น พระตรีภูวนาถทรงศร
ได้ฟังพิเภกพยากรณ์ ภูธรจึ่งมีบัญชา
ตรัสสั่งลูกพระสุริยัน จงเกณฑ์กันพิทักษ์รักษา
นั่งยามตามไฟตรวจตรา ไปกว่าจะรุ่งราตรี ฯ
๏ บัดนั้น หนุมานผู้ชาญชัยศรี
ได้ฟังบัญชาพระจักรี ชุลีกรสนองพระโองการ
อันตัวของข้าผู้รองบาท ก็นับว่าเป็นชาติทหาร
จะขออาสาพระอวตาร ป้องกันภัยพาลกุมภัณฑ์
มิให้มันล่วงเข้ามาได้ ถึงองค์ภูวไนยรังสรรค์
ทูลแล้วถวายบังคมคัล ทั้งสุครีพนั้นก็ออกมา ฯ
๏ ยืนอยู่ท่ามกลางโยธี ชุลีกรเหนือเกล้าเกศา
หลับเนตรร่ายเวทอันศักดา นิมิตกายาวานร ฯ
๏ สูงจดภวัคพรหมาน ใหญ่เท่าจักรวาลสิงขร
เบื้องตํ่าใต้พื้นดินดอน หยั่งถึงสาครรองดิน
หางวงเป็นปราการล้อม โอบอ้อมโยธาไว้สิ้น
อันพลับพลาแก้วโกมิน ขุนกบินทร์เอาไว้ในอุรา
อ้าโอษฐ์ออกเป็นทวาร ใบบานปิดเปิดนั้นชิวหา
พิเภกกับพระลักษมณ์อนุชา นั่งรักษาองค์พระจักรี
สุครีพนั้นเป็นนายประตู คอยดูโยธากระบี่ศรี
เข้าออกตรวจตราทุกที มิให้ไพรีปลอมปน
อันสิบแปดมงกุฎเสนา สารวัดตรวจตรากุลาหล
จุกช่องกองเพลิงทุกตำบล หมู่พลตีฆ้องกระเวนกัน ฯ
๏ เมื่อนั้น พญาไมยราพแข็งขัน
ครั้นใกล้เวลาสายัณห์ กุมภัณฑ์ไปสรงวาริน ฯ
๏ ทรงสุคนธารสโอฬาร หอมหวานตลบอบกลิ่น
สนับเพลาภูษาดำนิล สิ้นทั้งผ้าทิพย์พรายพรรณ
สอดใส่ฉลององค์ย้อมว่าน สร้อยสนสังวาลดวงกุดั่น
ตาบทิศทับทรวงวิไลวรรณ พาหุรัดนาคพันทองกร
ธำมรงค์เรือนเก็จเพชรรัตน์ มงกุฎแก้วจำรัสประภัสสร
ดอกไม้พวงร่วงรุ้งอรชร กรรเจียกจรวิจิตรเจษฎา
พระกรทรงกล้องปัทมราช อันโอภาสจำรัสพระเวหา
กับโอสถสะกดนิทรา เสร็จแล้วอสุราก็รีบไป ฯ
๏ ชำแรกแทรกพื้นบาดาล สุธาธารกัมปนาทหวาดไหว
ขึ้นยังฟากฝั่งสมุทรไท ดั้นดัดมาในหิมวา ฯ
๏ ครั้นถึงมรกตคีรี ยักษีเหลียวซ้ายแลขวา
เห็นหมู่วานรโยธา ตรวจตรากระเวนบรรจบกัน
นั่งยามตามไฟรอบราย ไพร่นายกำชับกวดขัน
ไม่รู้ที่สลักสำคัญ กุมภัณฑ์ก็ย่องเข้าไป ฯ
๏ แลดูเห็นเป็นปราการ ดั่งเขาจักรวาลสูงใหญ่
ให้คิดฉงนสนเท่ห์ไจ เหตุใดไม่เห็นพลับพลา
ดีร้ายชะรอยมันล่วงรู้ ว่ากูผู้มีฤทธิ์กล้า
จะขึ้นมาสะกดนิทรา จึ่งทำศักดาดั่งนี้
จำจะเที่ยวดูเล่ห์กล แยบยลชั้นเชิงกระบี่ศรี
คิดแล้วสำแดงฤทธี อสุรีเหาะขึ้นยังอัมพร ฯ
๏ จนถึงโสฬสพรหเมศ ไม่สิ้นเขตปราการสิงขร
ก็เหาะกลับลงมาด้วยฤทธิรอน แทรกพื้นดินดอนลงไป ฯ
๏ จนถึงกาลาคนิรุทร จะสิ้นสุดกำแพงก็หาไม่
ไม่เห็นช่องร่องรอยประการใด จนใจแล้วกลับขึ้นมา ฯ
๏ ค่อยย่องตามทางหว่างเขา แฝงเงาพุ่มไม้ใบหนา
มิให้วานรโยธา สอดตามาเห็นอินทรีย์ ฯ
๏ บัดนั้น พวกพลนิกรกระบี่ศรี
สารวัดตรวจตราในราตรี ทุกหน้าที่ชั้นนอกชั้นใน
แต่เสียงกิ่งไม้หักลั่น ก็ชวนกันเลี้ยวลัดสกัดไล่
วิ่งวนค้นหากันวุ่นไป นายไพร่อื้ออึงเป็นโกลา ฯ
๏ เมื่อนั้น ไมยราพสิทธิศักดิ์ยักษา
ตกใจสะดุ้งทั้งกายา ย่องกลับออกมาทันที ฯ
๏ พอเห็นลับแลงก็แฝงองค์ ริมพงแทบเชิงคีรีศรี
เยี่ยมมองตามช่องพนาลี สอดดูกระบี่รี้พล
ทั้งล้อมวงจุกช่องกองไฟ จะเล็ดลอดเข้าไปนั้นขัดสน
อย่าเลยตัวกูจะแปลงตน เข้าปลอมพลปนไปเป็นวานร
มิให้มีความสงสัย จะล่อลวงถามไถ่ให้แจ้งก่อน
คิดแล้วนบนิ้วประนมกร สังวรใจร่ายเวทวิทยา ฯ
๏ กายนั้นก็เป็นวานรน้อย กระจ้อยร่อยดั่งเพศลิงป่า
เข้าปลอมกับหมู่โยธา อสุราพลอยเที่ยวกระเวนไป ฯ
๏ เห็นกระบี่ตนหนึ่งสำแดงหาญ อ้าปากเป็นทวารกว้างใหญ่
มีนายประตูประจำไว้ ผู้ใดไปมาก็ตรวจกัน
ให้รู้จักชื่อหน้าทั่ว กำชับนับตัวเป็นกวดขัน
เข้าออกล้วนมีสำคัญ กุมภัณฑ์ครั้นเห็นก็ตกใจ
แต่ยืนพินิจพิศดู ไม่รู้ที่จะทำกระไรได้
พลอยเที่ยวเวียนมาเวียนไป ฟังวานรไพร่เจรจา ฯ
๏ บัดนั้น ฝ่ายพลกระบี่แกล้วกล้า
ต่างเที่ยวกระเวนตรวจตรา ตีฆ้องร้องว่ากำชับกัน
ชาวเราอย่าเห็นแก่หลับนอน พระสี่กรเคราะห์ร้ายกวดขัน
ช่วยกันรักษาพระทรงธรรม์ อย่าให้อันตรายราคี ฯ
๏ เมื่อนั้น พญาไมยราพยักษี
ได้ฟังวานรพาที อสุรีแสร้งถามด้วยมารยา
เมื่อไรจะพ้นกำหนดร้าย ที่โหรทายในพระชันษา
เราจะได้เอนกายงีบตา ให้เป็นผาสุกสำราญใจ ฯ
๏ บัดนั้น หมู่กระบี่นิกรน้อยใหญ่
จึ่งว่าดูกรไอ้จังไร อยูไหนมาถามดั่งนี้
ต่อล่วงปัจฉิมเวลา สุริยาเรื่อแรงแสงสี
จึ่งจะพ้นเคราะห์พระจักรี ตามที่พิเภกพยากรณ์ ฯ
๏ เมื่อนั้น พญาไมยราพชาญสมร
ได้ฟังวาจาวานร สโมสรดั่งได้วิมานอินทร์
จึ่งคิดว่ากูจะแต่งกล ลวงกระบี่รี้พลให้หลับสิ้น
ด้วยรัศมีกล้องแก้วโกมิน คิดแล้วอสุรินทร์ก็หลีกมา ฯ
๏ ครั้นลับตาวานรทั้งหลาย ก็กลับกลายเป็นเพศยักษา
ถีบทะยานผ่านขึ้นยังเมฆา ไปภูผาโสลาศคีรี ฯ
๏ ยืนอยู่เหนือยอดคิรินทร ดั่งพญาไกรสรราชสีห์
จับกล้องปัทมราชรูจี อสุรีกวัดแกว่งไปมา ฯ
๏ โชติช่วงเพียงดวงดาวประกาย สีพรายจำรัสพระเวหา
แจ่มจับกับแสงดารา ในเวลาปัจฉิมราตรีกาล ฯ
๏ บัดนั้น โยธาวานรทวยหาญ
ซึ่งรักษาองค์พระอวตาร เห็นแสงชัชวาลในอัมพร
สำคัญว่าดวงดาวประกาย ไพร่นายชื่นชมสโมสร
ทีนี้สิ้นเคราะห์พระสี่กร วานรชี้บอกกันวุ่นไป ฯ
๏ อันหมู่พหลโยธี จะรู้กลอสุรีก็หาไม่
สำคัญว่าจริงก็ดีใจ มิได้กระเวนตรวจตรา
บ้างนอนบ้างนั่งเป็นเหล่าเหล่า หยอกเย้ากันเล่นหัวเราะร่า
บ้างล้อมกันสูบกัญชา บ้างหลับตาผิงอัคคี ฯ
๏ เมื่อนั้น พญาไมยราพยักษี
ครั้นเสร็จแกว่งกล้องมณี อสุรีก็เหาะกลับมา ฯ
๏ ครั้นถึงยืนอยู่แต่ไกล แอบพุ่มพระไทรใบหนา
เห็นหมู่วานรโยธา มิได้ตรวจตราแก่กัน
ทั้งนั่งยามตามไฟก็เงียบสิ้น ฆ้องกลองพาทย์พิณก็ไม่ลั่น
บ้างตื่นบ้างหลับเคี้ยวฟัน กุมภัณฑ์ค่อยย่องเข้าไป
เห็นพลกระบี่บางหมู่ พูดจากันอยู่หาหลับไม่
เดินไปเดินมาไวไว ตกใจก็ถอยออกมา ฯ
๏ จึ่งหยุดยืนอยู่เหนือลม ทำตามอาคมยักษา
เทยาสะกดนิทรา ใส่กล้องรัตนาแล้วเป่าไป ฯ
๏ ต้องหมู่โยธาพานรินทร์ มัวเมาไปสิ้นไม่ทนได้
ก็หลับสนิททั้งทัพชัย ไม่เป็นสติสมประดี ฯ
๏ แล้วเข้าฉุดลากกระชากดู กลางหมู่โยธากระบี่ศรี
เห็นนอนนิ่งไม่ติงอินทรีย์ อสุรีก็เดินเข้ามา ฯ
๏ ครั้นถึงซึ่งปากวายุบุตร หยุดอยู่ดูไปซ้ายขวา
จึ่งร่ายเวทสะกดนิทรา เทยาใส่กล้องแล้วเป่าไป ฯ
๏ ต้องพญาสุครีพนั่งหลับ กับทั้งหนุมานทหารใหญ่
อสุรีมีความดีใจ ก็เข้าไปในโอษฐ์วานร ฯ
๏ ครั้นถึงพลับพลาสุวรรณรัตน์ อันโอภาสจำรัสประภัสสร
เห็นหมู่โยธาพลากร นอนหลับทับกันดาษดา
ยังแต่พิเภกขุนยักษ์ กับองค์พระลักษมณ์กนิษฐา
นั่งอยู่แทบบาทพระรามา อสุราก็แอบเข้าไป
จึ่งเอายาสะกดนั้นใส่กล้อง ด้อมมองแฝงตัวให้ใกล้
แล้วร่ายพระเวทเรืองชัย กลั้นใจเป่าซํ้าอีกสามที ฯ
๏ ต้องพญาพิเภกขุนยักษ์ ทั้งพระรามพระลักษมณ์เรืองศรี
หลับไหลไม่ได้สมประดี ด้วยเวทอสุรีชาญฉกรรจ์ ฯ
๏ มีความชื่นชมโสมนัส ตบหัตถ์สำรวลสรวลสันต์
แกว่งกล้องย่องย่างจรจรัล ขึ้นยังสุวรรณพลับพลา ฯ
๏ พิศเพ่งเล็งดูพระลักษมณ์ ดวงพระพักตร์เพียงเทพเลขา
ผิวเหลืองเรืองรองดั่งทองทา โสภาพริ้มพร้อมทั้งกาย
แล้วเหลือบแลดูพระราม สง่างามพริ้งเพริศเฉิดฉาย
สีเขียวนวลนิลพรรณราย สองชายน้อยน้อยแต่เท่านี้
ไฉนจึ่งองค์พระมารดร ว่ามีฤทธิรอนกว่ายักษี
ฆ่าเสียก็จะม้วยชีวี แต่ในนาทีไม่พริบตา
คิดแล้วผาดแผลงสำแดงเดช ช้อนพระราเมศผู้เชษฐา
ขึ้นใส่เหนือบ่าอสุรา ก็ออกมาจากปากวานร ฯ
๏ ชำแรกแทรกพื้นสุธาธาร ด้วยกำลังขุนมารชาญสมร
ข้ามด่านผ่านทางพนาดร พาจรเร่งรีบไปธานี ฯ
๏ ครั้นถึงจึ่งมีพจนารถ สั่งมหาอำมาตย์ยักษี
จงเอามนุษย์น้อยนี้ ใส่กรงเหล็กไว้ที่ดงตาล
แล้วให้เกณฑ์หมู่อสุรา โกฏิหนึ่งฤทธากล้าหาญ
รักษาในราตรีกาล ระวังเหตุเภทพาลอย่าไว้ใจ
อันอี่พิรากวนอสุรี ให้ตักนํ้าใส่ที่กระทะใหญ่
ตั้งไว้ยังหน้าพระลานชัย ต่อปัจจุสมัยเวลา
กูจะต้มมนุษย์กับลูกมัน ให้ม้วยชีวันสังขาร์
สั่งเสร็จเสด็จยาตรา เข้าที่ไสยาสำราญ ฯ
๏ บัดนั้น เสนาผู้ใหญ่ใจหาญ
รับสั่งเจ้ากรุงบาดาล ก็ให้นครบาลชาญฉกรรจ์
ยกเอากรงเหล็กอันใหญ่ มาใส่พระรามรังสรรค์
ไปไว้ยังดงตาลนั้น ตามพญากุมภัณฑ์บัญชา ฯ
๏ บัดนั้น วายุบุตรฤทธิไกรใจกล้า
แต่ต้องละอองอายยา หลับตาเมามัวไม่สมประดี
ครั้นลมพัดก็ตื่นฟื้นกาย เรียกสุครีพน้าชายกระบี่ศรี
อัศจรรย์เป็นพ้นพันทวี เมื่อกี้ข้าเคลิ้มหลับไป
หรือว่าไมยราพชาญฉกรรจ์ มันลอบสะกดเข้ามาได้
พระน้าอย่านิ่งนอนใจ จงไปดูองค์พระจักรา ฯ
๏ บัดนั้น ลูกพระอาทิตย์ฤทธิ์กล้า
แว่วเสียงหนุมานเรียกมา ก็ผวาตื่นขึ้นทันที
ตกใจนิ่งขึงตะลึงคิด ร้อนจิตดั่งหนึ่งเพลิงจี่
อารมณ์ไม่เป็นสมประดี ขุนกระบี่ก็รีบไปพลับพลา ฯ
๏ เห็นหมู่โยธาพลากร พวกพลวานรซ้ายขวา
หลับไหลไม่ฟื้นตื่นตา เกลื่อนกลาดดาษดาทับกัน
ทั้งพญาพิเภกขุนยักษ์ กับองค์พระลักษมณ์รังสรรค์
หลับข้างแท่นแก้วแพรวพรรณ แต่พระทรงสุบรรณนั้นหายไป
ตกใจจึ่งเรียกหนุมาน ทั้งวานรทหารน้อยใหญ่
แล้วเดินโศกาอาลัย เข้าไปปลุกพระอนุชา ฯ
๏ เมื่อนั้น พระลักษมณ์สุริย์วงศ์นาถา
ผวาตื่นฟื้นจากนิทรา แลมาไม่เห็นพระจักรี
ตกใจดั่งพญามัจจุราช มาฟันฟาดเศียรเกล้าเกศี
สติไม่เป็นสมประดี ก็โศกีครวญครํ่ารำพัน ฯ
๏ โอ้ว่าสมเด็จพระเชษฐา เราจากพาราเขตขัณฑ์
ได้ยากลำบากด้วยกัน ที่ในอารัญกันดาร
ทศพักตร์มันลักพี่นางไป ไว้ในลงการาชฐาน
แต่พี่น้องสองคนทรมาน ตามมาจะผลาญอสุรี
จนได้โยธาพลากร วานรทั้งสองบุรีศรี
ยกข้ามมหาชลธี จะต่อตีแก้แค้นแทนมัน
ยังมิทันจะได้รณรงค์ ปราบพงศ์ราพณ์ร้ายโมหันธ์
ควรหรือพวกพาลชาญฉกรรจ์ มาลอบลักทรงธรรม์พาไป
ป่านนี้พระจอมมงกุฎเกศ จะแสนทุกข์แสนเทวษเป็นไฉน
มันจะทำลำบากตรากไว้ หรือจะฆ่าฟันให้บรรลัยลาญ
แม้นพระหริรักษ์จักรแก้ว ล่วงแล้วสุดสิ้นสังขาร
น้องจะอยู่ไปไยให้ทรมาน จะวายปราณตามเสด็จไปเมืองฟ้า
ให้พ้นอัปยศอดสู แก่หมู่ไตรโลกถ้วนหน้า
รํ่าพลางแสนโศกโศกา ดั่งว่าจะสิ้นสมประดี ฯ
๏ บัดนั้น สุครีพหนุมานกระบี่ศรี
ทั้งสิบแปดมงกุฎเสนี ก็โศกีรํ่ารักพระจักรา
โอ้ว่าพระปิ่นโลเกศ พระเดชแผ่ทั่วทุกทิศา
ควรหรืออสูรพาลา ลอบมาสะกดพระองค์ไป
เสียแรงตัวข้าเป็นทหาร จะรักษาบทมาลย์ก็ไม่ได้
เสียทีที่มีฤทธิไกร มาขายใต้เบื้องบาทพระสี่กร
ให้ไตรโลกนั้นล่วงติฉิน ประมาทหมิ่นพระองค์ทรงศร
เสียชาติสุริย์วงศ์พานร ใครห่อนจะนับว่าดี
รํ่าพลางโศกาอาลัย ทุกหมู่พลไกรกระบี่ศรี
เสียงแซ่สนั่นเป็นโกลี เพียงหนึ่งชีวีจะมรณา ฯ
๏ บัดนั้น พญาพิเภกยักษา
แสนวิโยคโศกเศร้าโศกา อสุราค่อยได้สมประดี
จึ่งน้อมเศียรถวายอภิวาทน์ ทูลพระนุชนาถเรืองศรี
อันว่าสมเด็จพระจักรี ใช่ที่จะม้วยชีวัน
จงระงับดับความทุกข์ร้อน อย่าอาวรณ์วิโยคกันแสงศัลย์
ขอให้หนุมานชาญฉกรรจ์ ตามพระทรงธรรม์ไปบาดาล
อันไอ้ไมยราพอสุรา ก็จะม้วยชีวาสังขาร
พระเกียรติสมเด็จพระอวตาร จะแผ่พ่านไปทั่วธาตรี ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังพิเภกอสุรี ภูมีค่อยคลายโศกาลัย
จึ่งสั่งคำแหงวายุบุตร ท่านผู้ฤทธิรุทรแผ่นดินไหว
เร่งตามพระองค์ลงไป ยังในนคราบาดาล ฯ
๏ บัดนั้น โอรสพระพายใจหาญ
รับสั่งน้องพระอวตาร กราบกับบทมาลย์ด้วยภักดี
แล้วถามวิถีทางจร ซึ่งจะไปนครยักษี
แก่พญาพิเภกอสุรี ถ้วนถี่มิให้แคลงวิญญาณ์ ฯ
๏ เสร็จแล้วประณตบทบงสุ์ ลาองค์พระลักษมณ์กนิษฐา
ออกจากสุวรรณพลับพลา สำแดงศักดาแล้วรีบไป ฯ
๏ จึ่งพินิจพิศดูสำคัญ ซึ่งพิเภกกุมภัณฑ์บอกให้
ก็ถึงต้นมรคาพนาลัย แลไปเห็นสระปทุมมาลย์
มีบัวดอกหนึ่งเท่ากงรถ บานสดกลิ่นเกลี้ยงหอมหวาน
ขุนกระบี่ผู้ปรีชาชาญ ก็หักก้านลอดไปด้วยฤทธา ฯ
๏ แลเห็นกำแพงแลงล้อม ป้อมค่ายคูเขื่อนแน่นหนา
ล้วนแล้วไปด้วยศิลา หมู่ยักษ์รักษานับพัน
จึ่งชักตรีเพชรออกกวัดแกว่ง สำแดงฤทธิไกรไหวหวั่น
เข้าไล่หักโหมโรมรัน บุกบันตีด่านอสุรี ฯ
๏ บัดนั้น ฝ่ายหมู่อสุรยักษี
เห็นวานรเผือกผู้มาราวี ตีค่ายทำลายปราการ
ต่างตนพิโรธโกรธนัก ฉวยชักอาวุธสำแดงหาญ
กรูกันโลดโผนโจนทะยาน ออกไล่รอนราญวานร
พุ่งซัดอาวุธกุลาหล ต่างตนก็ยิงธนูศร
แทงด้วยแหลนหลาวโตมร ฟันฟอนอุตลุดวุ่นไป ฯ
๏ บัดนั้น คำแหงหนุมานทหารใหญ่
หลบหลีกเคล่าคล่องว่องไว เลี้ยวไล่สังหารอสุรี
ถีบกัดฟันแทงสับสน ด้วยกำลังฤทธิรณกระบี่ศรี
ตายยับทับกันไม่สมประดี สิ้นพวกโยธีกุมภัณฑ์ ฯ
๏ ครั้นเสร็จทำลายกำแพงด่าน ฆ่าหมู่มารม้วยอาสัญ
ขุนกระบี่ก็รีบจรจรัล ดัดดั้นไปตามมรคา ฯ
๏ เหลือบแลไปเห็นกุญชร งางอนสูงใหญ่ขวางหน้า
เรียกมันครั่นครึกเป็นโกลา สองตาดั่งแสงอโณทัย
จึ่งทำสีหนาทตวาดเสียง สำเนียงกึกก้องแผ่นดินไหว
แกว่งตรีโลดโผนโจนไป เข้าไล่โจมจับคชกรรม์ ฯ
๏ บัดนั้น ฝ่ายช้างอสุราตัวขยัน
บ้าบุกอุกอาจเมามัน วิ่งเข้าประจัญด้วยวานร ฯ
๏ สี่เท้าถีบฉัดหางฟาด ทำอำนาจดั่งคชไกรสร
งวงคว้างาแทงตะลุมบอน ด้วยกำลังฤทธิรอนราวี ฯ
๏ บัดนั้น หนุมานผู้ชาญชัยศรี
หลบหลีกว่องไวในที ขุนกระบี่เหยียบงาคชาชาญ
ปีนขึ้นด้วยกำลังสามารถ องอาจหักคอคชสาร
ล้มลงกับพื้นสุธาธาร วายปราณสิ้นชีพชีวา ฯ
๏ ครั้นเสร็จสังหารกุญชร อันเป็นด่านนครยักษา
ก็เร่งรีบไปตามมรคา ด้วยกำลังศักดาว่องไว ฯ
๏ รวดเร็วดั่งลมพัดพาน ถึงสถานที่ร่วมทางใหญ่
ให้คิดฉงนสนเท่ห์ใจ แลไปเห็นเขากระทบกัน
เป็นประกายเพลิงแรงแสงกล้า เสียงก้องโกลาเลื่อนลั่น
เปลวพลุ่งรุ่งโรจน์ไม่มีควัน ร้อนดังสุริย์ฉันบรรลัยกาล
จึ่งตรงเข้าไปยังคีรี ไม่เกรงอัคคีจะสังหาร
ผาดแผลงฤทธิไกรชัยชาญ เผ่นทะยานขึ้นยอดบรรพต ฯ
๏ ตีนถีบมือหักด้วยกำลัง ภูเขาก็พังลงหมด
ลั่นเลื่อนสะเทือนถึงโสฬส เพลิงกรดดับสิ้นทันที ฯ
๏ ครั้นเสร็จหักเขากระทบกัน ซึ่งเป็นด่านขัณฑ์ยักษี
ก็รีบเร่งมาในราตรี ตามที่แถวทางรัถยา ฯ
๏ แลไปเห็นยุงเท่าแม่ไก่ ฝูงใหญ่บินว่อนขวางหน้า
ขุนกระบี่ผู้มีศักดา เข้าไล่เข่นฆ่ารอนราญ ฯ
๏ บัดนั้น จึ่งฝูงยุงใหญ่ใจหาญ
โกรธาดั่งไฟบรรลัยกาล บินทะยานเข้ากลุ้มรุมตี ฯ
๏ สำเนียงเสียงร้องก้องอากาศ หมายมาดกินเลือดกระบี่ศรี
จู่โจมโถมเข้าราวี ทั่วทั้งอินทรีย์วานร ฯ
๏ บัดนั้น คำแหงหนุมานชาญสมร
เห็นยุงกลุ้มเข้ามาราญรอน สองกรจับขยี้วุ่นไป ฯ
๏ หัวบี้หัวแบนปีกขาด ตกลงเกลื่อนกลาดไม่นับได้
ฝูงยุงก็สิ้นชีวาลัย ด้วยฤทธิไกรชัยชาญ ฯ
๏ ครั้นเสร็จหักด่านยุงร้าย จึ่งลูกพระพายใจหาญ
มุ่งหมายมรคาบาดาล ก็ระเห็จเตร็จทะยานรีบจร ฯ
๏ เห็นสระสี่เหลี่ยมกว้างใหญ่ ดาษไปด้วยปทุมเกสร
ทรงดอกออกฝักอรชร ตูมบานสลอนสลับกัน
พระพายชายพัดมาเรื่อยเรื่อย หอมเฉื่อยซาบจิตเกษมสันต์
ให้สงสัยไม่รู้สำคัญ ว่าจะจรจรัลไปแห่งใด
เหลือบซ้ายแลขวาทุกทิศ พินิจรอบทั่วสระใหญ่
ไม่เห็นร่องรอยก็จนใจ แต่เวียนเทียวไปเทียวมา ฯ
๏ บัดนั้น มัจฉานุผู้ใจแกล้วกล้า
ซึ่งอยู่ในสระคงคา เป็นด่านรักษาชั้นใน
ราตรีเที่ยงคืนเคยเที่ยว ลดเลี้ยวกระเวนทางใหญ่
ก็สำแดงแผลงฤทธิเกรียงไกร ขึ้นไปจากท้องชลธาร ฯ
๏ ถึงที่ขอบสระก็หยุดอยู่ แลดูไปทั่วทุกสถาน
เห็นวานรเผือกผู้อหังการ ล่วงด่านผ่านทางเข้ามา
โกรธาขบฟันกระทืบบาท ทำอำนาจออกยืนขวางหน้า
แล้วร้องประกาศด้วยวาจา เหวยไอ้พาลาใจฉกรรจ์
ตัวเอ็งมานี้จะไปไหน ไม่กลัวชีวาจะอาสัญ
องอาจล่วงด่านกุมภัณฑ์ กูจะหั่นให้ยับลงกับกร ฯ
๏ บัดนั้น คำแหงหนุมานชาญสมร
เห็นลิงน้อยขึ้นจากสาคร อ้างอวดฤทธิรอนอหังการ์
จึ่งคิดว่าวานรนี้ เหตุใดมีหางเป็นมัจฉา
รูปทรงองอาจประหลาดตา ถ้อยคำหยาบช้าทะนงใจ
จึ่งร้องว่าเหวยไอ้ลิงเล็ก จะเจียมตัวว่าเด็กก็หาไม่
มึงอย่าขวางหน้ากูไว้ ถอยไปให้พ้นไอ้สาธารณ์ ฯ
๏ บัดนั้น มัจฉานุฤทธิไกรใจหาญ
ได้ฟังกริ้วโกรธคือไฟกาล ตบมือฉัดฉานแล้วตอบไป
ถึงตัวกูน้อยเท่านี้ จะกลัวฤทธีเอ็งก็หาไม่
อย่าพักอาจองทะนงใจ ใครดีจะได้เห็นกัน
ว่าแล้วสำแดงเดชา พสุธาบาดาลไหวหวั่น
โลดโผนโจนรุกบุกบัน เข้าไล่โรมรันราวี ฯ
๏ บัดนั้น หนุมานผู้ชาญชัยศรี
กริ้วโกรธพิโรธดั่งอัคคี ขุนกระบี่รับระปะทะกร
เคล่าคล่องว่องไวทั้งสองข้าง ต่างตนต่างหาญชาญสมร
ถ้อยทีถ้อยมีฤทธิรอน ต่อกรไม่ละลดกัน ฯ
๏ บัดนั้น มัจฉานุฤทธิแรงแข็งขัน
ปลํ้าปลุกคลุกคลีตีประจัญ พัลวันหลบหลีกไปในที
ถีบกัดวัดเหวี่ยงอุตลุด ทะยานยุทธ์ไม่ท้อถอยหนี
กอดรัดฟัดกันเป็นโกลี เปลี่ยนท่าเปลี่ยนทีรอนราญ ฯ
๏ บัดนั้น วายุบุตรวุฒิไกรใจหาญ
รบรกบุกบันประจัญบาน เผ่นทะยานโถมถีบด้วยบาทา
ถูกมัจฉานุซวนไป ฉวยรวบเท้าได้ทั้งซ้ายขวา
ฟาดลงกับแผ่นศิลา ด้วยกำลังศักดาราวี ฯ
๏ บัดนั้น มัจฉานุผู้ชาญชัยศรี
มิได้ชอกชํ้าอินทรีย์ โกรธดั่งอัคคีบรรลัยกัลป์
ผุดลุกขึ้นได้กระทืบบาท ทำอำนาจผาดเสียงดั่งฟ้าลั่น
วิ่งผลุนหมุนเข้าบุกบัน โรมรันไม่คิดชีวา ฯ
๏ บัดนั้น วายุบุตรวุฒิไกรใจกล้า
โถมรับกลับกลอกไปมา หันเหียนเปลี่ยนท่าราวี ฯ
๏ รบพลางรำพึงคะนึงคิด สงสัยในจิตกระบี่ศรี
เหตุใดวานรน้อยนี้ จึ่งล้างชีวีไม่บรรลัย
ทรหดอดทนสามารถ องอาจต่อสู้ด้วยกูได้
คิดแล้วจึ่งร้องถามไป เหวยไอ้ลิงน้อยเท่าแมงวัน
เป็นไฉนมาอยู่รักษาด่าน ไมยราพขุนมารโมหันธ์
เชื้อชาติสุริย์วงศ์พงศ์พันธุ์ นามนั้นชื่อใดวานร ฯ
๏ บัดนั้น มัจฉานุกุมารชาญสมร
ฟังความถามถึงนามกร พงศ์พันธุ์มารดรแลบิดา
จึ่งคิดว่าวานรตัวนี้ ฤทธีองอาจแกล้วกล้า
หักด่านผ่านทางลงมา ถึงมหานคราบาดาล
รูปกายก็คล้ายกับกู สองหูพรรณรายฉายฉาน
หรือจะเป็นกุณฑลสุรกานต์ เหมือนมารดาสั่งความไว้
ครั้นว่าจะนิ่งเสียบัดนี้ จะแจ้งเหตุร้ายดีก็หาไม่
คิดแล้วจึ่งร้องตอบไป ตัวเรานี้ได้นามกร
ชื่อมัจฉานุวัยวุฒิ บุตรนางมัจฉาดวงสมร
สำรอกไว้ริมสาคร ไมยราพฤทธิรอนได้มา
เลี้ยงไว้เป็นบุตรบุญธรรม์ ให้อยู่ด่านขัณฑ์ยักษา
บิตุเรศของเราผู้ศักดา ชื่อว่าคำแหงหนุมาน
ตัวท่านนี้เป็นวานร นามกรชื่อไรจึ่งอาจหาญ
ล่วงมาถึงมือพระกาล ไม่กลัววายปราณหรือว่าไร ฯ
๏ บัดนั้น คำแหงหนุมานทหารใหญ่
ฟังความจะแจ้งไม่แคลงใจ ยินดีดั่งได้ฟากฟ้า
พินิจพิศดูดวงพักตร์ แสนรักพูนเพิ่มเสน่หา
ตบมือสำรวลไปมา อนิจจาเป็นได้ถึงเพียงนี้
จึ่งว่าดูกรมัจฉานุ ดวงจักษุพ่อเฉลิมศรี
เจ้าอย่าโกรธาราวี เรานี้คือศรีหนุมาน
บุญแล้วจึ่งฆ่ากันไม่ตาย สายสวาทพ่อยอดสงสาร
ทั้งเทเวศผู้ปรีชาชาญ บันดาลให้มาพบกัน ฯ
๏ บัดนั้น มัจฉานุฤทธิแรงแข็งขัน
ฟังลูกพระพายเทวัญ ขบฟันชี้หน้าแล้วร้องไป
เหม่เหม่ดูดู๋กระบี่ศรี มุสาพาทีก็เป็นได้
ถ้อยคำหยาบช้าไม่เกรงใจ ใครจักเชื่อฟังวานร
แม้นหาวเป็นดาวเดือนดะวัน ให้เห็นสำคัญประจักษ์ก่อน
เราจึ่งจะเชื่อว่าบิดร ทหารพระสี่กรอวตาร ฯ
๏ บัดนั้น วายุบุตรผู้ปรีชาหาญ
ฟังมัจฉานุกุมาร ว่าขานกินแหนงแคลงใจ
รับขวัญแล้วกล่าวพจนารถ สุดสวาทของพ่ออย่าสงสัย
ว่าพลางก็เหาะขึ้นไป อยู่ในอากาศด้วยฤทธา ฯ
๏ หาวเป็นดาวเดือนทินกร เขจรสว่างเวหา
เสร็จแล้วก็กลับลงมา ยังพื้นพสุธาทันที ฯ
๏ บัดนั้น มัจฉานุผู้ชาญชัยศรี
เห็นประจักษ์เหมือนคำชนนี ยินดีก็วิ่งเข้าไป
ยอกรขึ้นเหนือศิโรเพฐน์ น้อมเกศบังคมประนมไหว้
ตัวลูกไม่แจ้งประจักษ์ใจ จึ่งชิงชัยกับพระบิดา
อันโทษนี้ใหญ่หลวงนัก ลูกรักจักขอโทษา
อย่าให้เป็นกรรมเวรา แก่ข้าน้อยนี้สืบไป ฯ
๏ บัดนั้น คำแหงหนุมานทหารใหญ่
สวมสอดกอดลูกเข้าไว้ ลูบไล้ไปทั่วทั้งอินทรีย์
รับขวัญจุมพิตแล้วพิศพักตร์ ดวงจักษุพ่อเฉลิมศรี
ซึ่งเจ้าต่อยุทธ์บิดานี้ เพราะมิได้รู้จักกัน
ถ้อยทีถ้อยรักษาตัว ด้วยกลัวชีวาจะอาสัญ
อันซึ่งผิดพลั้งทั้งนั้น ไม่ถือโทษทัณฑ์แก่ลูกรัก
พ่อจักอยู่ช้าก็ไม่ได้ จะรีบไปตามองค์พระทรงจักร
สังหารไมยราพขุนยักษ์ ซึ่งมันไปลักพระองค์มา
ตัวเจ้าค่อยอยู่เป็นสุขก่อน อย่าอาวรณ์เศร้าโทมนัสสา
อันทางบาดาลนครา แก้วตาจงบอกให้พ่อไป ฯ
๏ บัดนั้น มัจฉานุผู้มีอัชฌาสัย
ได้ฟังอัดอั้นตันใจ บังคมไหว้แล้วตอบวาที
ข้อนี้ขัดสนเป็นพ้นคิด พระบิดาจงโปรดเกศี
ด้วยพญาไมยราพอสุรี ได้เลี้ยงลูกนี้จนใหญ่มา
พระคุณดั่งคุณบิตุเรศ ซึ่งบังเกิดเกศเกศา
อันซึ่งจะบอกมรคา ดั่งข้าไม่มีกตัญญู
บิดาลงมาทางไหน ทางนั้นจะไปยังมีอยู่
จงเร่งพินิจพิศดู ก็จะรู้ด้วยปรีชาชาญ ฯ
๏ บัดนั้น วายุบุตรวุฒิไกรใจหาญ
ฟังมัจฉานุกุมาร ว่าขานหลีกเลี้ยวเป็นคำใน
ขุนกระบี่ผู้มีกำลังฤทธิ์ นิ่งคิดก็คิดขึ้นได้
จึ่งหักก้านบุษบงด้วยว่องไว ลอดไปตามไส้ปทุมา ฯ
๏ ครั้นถึงซึ่งสระชลธาร ใกล้ทวารนิเวศน์ของยักษา
เห็นหมู่อสุรโยธา ตรวจตรารอบราชธานี
จึ่งหยุดยืนรำพึงคะนึงคิด จะตรงไปต่อฤทธิ์ด้วยยักษี
ไหนจะรู้ข่าวพระจักรี ว่าอยู่ที่แห่งหนตำบลใด
จำกูจะทำอุบายกล แอบตนฟังความให้จงได้
คิดพลางยืนอยู่แต่ไกล สำรวมใจกำบังกายา ฯ
๏ แล้วเข้าแอบต้นโศกอยู่ คอยฟังคำหมู่ยักษา
เข้าออกบอกกันจำนรรจา ริมท่าสระโบกขรณี ฯ
๏ เมื่อนั้น ฝ่ายนางพิรากวนยักษี
ต้องจำลำบากพันทวี กับด้วยอสุรีลูกรัก
อยู่ในเรือนตรุกันดาร แสนทุกข์ทรมานเพียงอกหัก
ไมยราพอสุราพญายักษ์ ใช้ให้ไปตักคงคา
ใส่กระทะจะต้มลูกชาย ให้ตายด้วยพระรามนาถา
ก็กระเดียดกระออมเดินมา ออกจากทวาราธานี ฯ
๏ ครั้นถึงที่สระบุษบง นั่งลงริมท่าวารีศรี
คิดถึงลูกรักร่วมชีวี ตีทรวงเข้ารํ่าโศกา
โอ้ว่าไวยวิกของแม่เอ๋ย ทรามเชยผู้ยอดเสน่หา
เสียแรงบำรุงเลี้ยงมา จนชันษาจำเริญวัย
ควรหรือไมยราพขุนมาร คิดการพาลผิดก็เป็นได้
โทษกรณ์ไม่มีเท่ายองใย ใส่ไคล้จะล้างชีวัน
อนิจจาสงสารตัวเจ้า รุ่งเช้าก็จะม้วยอาสัญ
กับองค์พระรามด้วยกัน ใครจะช่วยได้นั้นก็ไม่มี
สุดที่แม่แล้วนะแก้วตา ซึ่งจะพ้นอาชญายักษี
แม้นเจ้าสิ้นชีพชีวี แม่นี้ไม่อยู่จะสู้ตาย
ก้มหน้าไปตามทรามสวาท ให้ประจักษ์โลกธาตุทั้งหลาย
ถึงอยู่ไปจะทรมานกาย จะฟูมฟายชลเนตรทุกเวลา
พรุ่งนี้ก็จะจากอกไป ที่ไหนแม่จะได้เห็นหน้า
รํ่าพลางแสนโศกโศกา ดั่งว่าจะสิ้นชีวัน ฯ
๏ บัดนั้น ฝ่ายลูกพระพายรังสรรค์
เห็นนางโศกาจาบัลย์ รำพันออกนามพระรามา
ว่ารุ่งเช้าชีวิตจะวายปราณ กับไวยวิกขุนมารยักษา
จึ่งคลายพระเวทกำบังตา เดินเข้าไปหาทันใด ฯ
๏ นั่งลงแล้วกล่าววาที ยายอย่าโศกีละห้อยไห้
เราเป็นทหารพระภูวไนย ผู้ใดไม่รอต่อกร
ชื่อว่าหนุมานชาญณรงค์ มาตามพระองค์ทรงศร
ด้วยไอ้ไมยราพฤทธิรอน มันพาภูธรลงมา
ไม่รู้ว่าอยู่ตำบลใด จนใจที่จะเสาะแสวงหา
จงพาเราไปในพารา จะฆ่ามันให้ม้วยชีวี
จะช่วยไวยวิกให้พ้นตาย ตัวยายก็จะสุขเกษมศรี
เป็นเจ้าแก่หมู่อสุรี ในที่นคราบาดาล ฯ
๏ เมื่อนั้น พิรากวนผู้ยอดสงสาร
ได้ฟังคำแหงหนุมาน นงคราญค่อยคลายจาบัลย์
มีความชื่นชมโสมนัส ดั่งได้สมบัติในสวรรค์
จึ่งว่าไมยราพชาญฉกรรจ์ มันเอาพระองค์ไปไว้
ดงตาลท้ายเมืองอสุรี อยู่ที่ในกรงเหล็กใหญ่
อสุรารักษาทั้งนอกใน ซึ่งจะพาเข้าไปนั้นยากนัก
ด้วยว่ากุมภัณฑ์นายประตู ชั่งดูมิให้เบาหนัก
ถึงจะเหาะข้ามกำแพงยักษ์ ก็จะต้องจักรกรดมรณา
มาตรแม้นจะแปลงเป็นแมงวัน อย่าสำคัญจะพ้นยักษา
ขุนกระบี่ผู้มีปรีชา ตรึกตราอย่าให้เสียการ ฯ
๏ บัดนั้น วายุบุตรผู้ปรีชาหาญ
ฟังพิรากวนนางมาร บอกขานจะแจ้งไม่แคลงใจ
จึ่งว่าเพียงนี้ไม่ยากนัก ตัวข้าพอจักคิดได้
จะแปลงเป็นใยบัวติดสไบ เข้าไปมิให้สงกา
แม้นว่าชั่งหนักจะหักลง จงเอาสำนวนนี้ว่า
คันชั่งอยู่ครั้งบุราณมา เก่าแก่ครํ่าคร่าช้านาน
ข้ามิได้พาผู้ใด มาในพาราราชฐาน
จงดูเอาเถิดนะขุนมาร อย่าแสร้งมาพาลพาที ฯ
๏ เมื่อนั้น นางพิรากวนยักษี
ได้ฟังทหารพระจักรี ยินดีแล้วตอบวาจา
อันความคิดนี้ประเสริฐนัก เราจักตอบตามท่านว่า
จงเร่งนิมิตกายา ตัวข้าจะพาบทจร ฯ
๏ บัดนั้น คำแหงหนุมานชาญสมร
ประนมหัตถ์ร่ายเวทฤทธิรอน สังวรใจนิมิตอินทรีย์ ฯ
๏ เป็นใยบัวติดสไบบาง นางพิรากวนยักษี
ด้วยเดชพระมนต์อันฤทธี อสุรีไม่เห็นกายา ฯ
๏ เมื่อนั้น นางพิรากวนยักษา
เอากระออมนั้นตักคงคา ขึ้นมากระเดียดเดินไป ฯ
๏ บัดนั้น อสุรยักษ์รักษาทวารใหญ่
เห็นนางพิรากวนอรไท ไปตักซึ่งชลธีมา
จึ่งเอากระออมกับตัวนาง วางเหนือตราชูยักษา
ชั่งดูกับลูกศีลา ที่เคยตรวจตราทุกที ฯ
๏ ครั้นตราชูยนต์หนักนัก ก็ลั่นเดาะหักลงกับที่
กระออมแตกยับไม่สมประดี อสุรีเข้าจับวุ่นไป ฯ
๏ แล้วตั้งกระทู้ขู่ถาม นางนี้ทำความเป็นไฉน
พาใครเข้ามาหรือว่าไร จงบอกไปแต่โดยสัจจา ฯ
๏ เมื่อนั้น นางพิรากวนยักษา
ขึ้นเสียงเถียงตอบอสุรา เหตุใดมาว่าดั่งนี้
เรามาผู้เดียวก็เห็นอยู่ เมื่อตราชูยนต์ของยักษี
ครํ่าคร่ามานานกว่าแสนปี ไม่ดีหักเองจะโทษใคร
อนิจจาเห็นว่ากูตกยาก น้ำท่วมปากแล้วก็ว่าได้
จะทำกระไรก็ตามใจ ไม่อาลัยแก่ชีพชีวัน ฯ
๏ บัดนั้น นายประตูหมู่มารตัวขยัน
ฟังนางว่าขึงดึงดัน ไม่ทันรู้กลมารยา
ต่างตนต่างเห็นเป็นจริง ทุกสิ่งมิได้กังขา
แต่เหลียวดูหน้ากันไปมา ไม่ตอบวาจาเทวี ฯ
๏ เมื่อนั้น นางพิรากวนยักษี
เถียงพลางทางรีบจรลี เข้ามายังที่ทวารชัย ฯ
๏ ครั้นถึงซึ่งหน้าพระลาน ชี้บอกหนุมานทหารใหญ่
อันพญาไมยราพฤทธิไกร หลับอยู่ในที่ไสยา
แต่ตัวไวยวิกกุมภัณฑ์ ใส่ตรุจำมั่นอยู่ข้างหน้า
นั่นดงตาลท้ายพารา ซึ่งยักษามันไว้พระจักรี ฯ
๏ บัดนั้น วายุบุตรวุฒิไกรชัยศรี
ยอกรเหนือเกล้าเมาลี ขุนกระบี่ร่ายเวทกำบังกาย ฯ
๏ เดชะด้วยวิทยามนต์ ทั้งตนแลเงาก็สูญหาย
รีบไปตามองค์พระนารายณ์ ยังท้ายพารากุมภัณฑ์ ฯ
๏ ครั้นมาถึงที่ดงตาล เห็นหมู่มารรักษากวดขัน
นั่งนอนล้อมวงหลายชั้น ผลัดกันกั้นกระเวนตรวจตรา
ขุนกระบี่ผู้มีฤทธิรอน ยอกรเหนือเกล้าเกศา
จึ่งร่ายพระเวทวิทยา สะกดนิทราหมู่มาร ฯ
๏ เสียงสนั่นครั่นครื้นโพยมหน มืดมนทั่วทิศาศาล
เยือกเย็นไปทั้งบาดาล ปานดั่งฤดูเหมันต์ ฯ
๏ บัดนั้น ฝ่ายพวกอสุราพลขันธ์
ต้องเวทหนุมานชาญฉกรรจ์ ให้บันดาลมัวตามัวใจ
ล้มหลับทับกันทั้งไพร่นาย จะเกริ่นกรายตรวจตราก็หาไม่
บ้างกรนบ้างครางวุ่นไป ไม่เป็นสติสมประดี ฯ
๏ บัดนั้น ลูกพระพายผู้ชาญชัยศรี
ครั้นเสร็จสะกดอสุรี ขุนกระบี่ก็เดินเข้าไป ฯ
๏ จึ่งเห็นสมเด็จพระหริวงศ์ หลับอยู่ในกรงเหล็กใหญ่
กราบลงแทบบาทภูวไนย ซบพักตร์รํ่าไห้โศกา ฯ
๏ โอ้ว่าพระจอมมงกุฎเกศ ลือเดชทั่วทศทิศา
เป็นที่พึ่งมนุษย์เทวา ควรหรือมานอนอยู่ในกรง
อนิจจาเป็นน่าอนาถจิต พระกายติดไปด้วยธุลีผง
ไร้ทั้งภูษาผทมทรง ใบไม้จะรององค์ก็ไม่มี
เสียแรงเลี้ยงทหารชำนาญยุทธ์ นับสมุทรไว้ใต้บทศรี
แจ้งว่าไมยราพอสุรี ในราตรีจะลอบขึ้นไป
ทำการสะกดแต่เพียงนั้น ช่วยกันรักษาไว้ไม่ได้
เสียทีที่มีฤทธิไกร มาหลับไหลด้วยเวทวิทยา
มันจึ่งได้พาพระจักรี มาถึงบุรียักษา
หาไม่ที่ไหนอสุรา จะรอดลงมายังบาดาล
จะพิฆาตฟาดฟันด้วยตรีเพชร ให้เศียรเด็ดเสียบไว้กับหน้าฉาน
จึ่งจะสมนํ้าหน้าไอ้สาธารณ์ ที่อหังการกำเริบใจ
รํ่าพลางฟูมฟายชลนา ซบพักตร์โศกาสะอื้นไห้
ดั่งหนึ่งจะสิ้นชีวาลัย ไม่เป็นสติสมประดี ฯ
๏ ครั้นคลายแสนโศกจาบัลย์ อภิวันท์เหนือเกล้าเกศี
ทำลายกรงช้อนองค์พระจักรี ด้วยกำลังฤทธีพาจร ฯ
๏ รีบออกมาจากเมืองมาร ถึงเขาสุรกานต์สิงขร
ตรงลงยังเชิงคีรินทร วานรเพ่งพิศไปมา
เห็นแท่นสุวรรณบัลลังอาสน์ อยู่ในนพมาศคูหา
เอกเอี่ยมเทียมทิพย์ไสยา ก็วางพระจักราด้วยยินดี ฯ
๏ แล้วจึ่งบังคมก้มเกศ กราบเบื้องบทเรศทั้งสองศรี
คำรพจบพื้นพระธรณี ชุลีกรประกาศด้วยวาจา
ขอฝูงเทวาสุราฤทธิ์ ซึ่งสถิตสิงสู่ในภูผา
ทั้งหกห้องสวรรค์ชั้นฟ้า มาช่วยรักษาพระทรงธรรม์
ตัวข้าจะไปสังหาร ไมยราพขุนมารให้อาสัญ
ฝากแล้วก็รีบจรจรัล ผันพักตร์คืนเข้ายังธานี ฯ
๏ มาจะกล่าวบทไป ถึงเทพไทเรืองศรี
อันสถิตถํ้าธารคีรี มีทิพโสตนัยนา
เล็งมาเห็นลูกพระพาย พาองค์พระนารายณ์นาถา
ออกจากกรงเหล็กอสุรา มาไว้ปากถํ้าสุรกานต์
บัดนี้จะกลับไปชิงชัย ฆ่าไอ้ไมยราพใจหาญ
ก็พาฝูงเทพบริวาร เหาะทะยานมายังพระจักรี ฯ
๏ ครั้นถึงจึ่งเข้าแวดล้อม ขับกล่อมบำเรอดีดสี
จำเรียงเสียงทิพย์ดนตรี ฉ่ำเฉื่อยเรื่อยรี่จับใจ
บ้างโบกปัดพัดวีระวังองค์ บ้างล้อมวงตามเชิงเขาใหญ่
พิทักษ์รักษาภูวไนย มิให้ราคีบีฑา ฯ
๏ บัดนั้น วายุบุตรวุฒิไกรใจกล้า
เขม้นหมายจะล้างอสุรา ก็ตรงมายังหน้าพระลาน ฯ
๏ ครั้นถึงปราสาทอลงกรณ์ วานรสำแดงกำลังหาญ
กระทืบบาทผาดโผนโจนทะยาน ถีบบานสีหบัญชรชัย ฯ
๏ เสียงสนั่นครั่นครื้นกุลาหล พังลงไม่ทนกำลังได้
แล้วมีวาจาประกาศไป เหวยไอ้ไมยราพกุมภัณฑ์
เป็นไฉนตัวมึงไปลอบลัก องค์พระหริรักษ์รังสรรค์
กูเป็นทหารชาญฉกรรจ์ ตามมาโรมรันอสุรี
ชื่อว่าหนุมานชาญณรงค์ อาจองดั่งพญาราชสีห์
ตัวมึงดั่งหนึ่งมฤคี วันนี้จะม้วยวายปราณ ฯ
๏ เมื่อนั้น พญาไมยราพใจหาญ
ผวาตื่นจากแท่นอลงการ ขุนมารก็เหลือบแลไป
เห็นวานรเข้ามาถึงปราสาท องอาจกล่าวคำหยาบใหญ่
โกรธาฉวยคว้าพระขรรค์ชัย ผุดลุกขึ้นได้ก็ร้องมา
เหม่เหม่ดูดู๋ไอ้ชาติลิง เย่อหยิ่งอวดฤทธิ์ว่าแกล้วกล้า
ตัวกูผู้ทรงศักดา ใต้ฟ้าไม่มีใครเทียมทัน
มึงดั่งหิ่งห้อยน้อยแสง หรือจะแข่งกับดวงสุริย์ฉัน
ว่าพลางขบเขี้ยวเคี้ยวฟัน แกว่งพระขรรค์ออกไล่ราญรอน ฯ
๏ บัดนั้น คำแหงหนุมานชาญสมร
รับรองป้องกันประจัญกร วานรโถมถีบด้วยฤทธา ฯ
๏ ถ้อยตีถ้อยรับสับสน ไล่ประจญถอยประจัญเข่นฆ่า
ฟันแทงแย้งยุทธ์กันไปมา ต่างหาญต่างกล้าไม่ลดกัน ฯ
๏ เมื่อนั้น ไมยราพฤทธิแรงแข็งขัน
รับรองป้องปัดโรมรัน ขบฟันโลดโผนโจนมา ฯ
๏ เท้าหนึ่งเหยียบเข่าวานร กรแกว่งพระขรรค์เงื้อง่า
กลอกกลับจับกันเป็นโกลา หันเหียนเปลี่ยนท่าในที ฯ
๏ บัดนั้น หนุมานผู้ชาญชัยศรี
รบชิดติดพันประจัญตี ได้ทีโจมจับกุมภัณฑ์ ฯ
๏ โผนเผ่นขึ้นยืนเหยียบบ่า กรขวาฉวยชิงพระขรรค์
กลอกกลับสัประยุทธ์พัลวัน ฟาดฟันต้องกายขุนมาร
พระขรรค์ก็หักเป็นสองท่อน วานรถีบด้วยกำลังหาญ
อสุรีล้มลุกคลุกคลาน ขุนกระบี่ทะยานตามตี ฯ
๏ เมื่อนั้น ไมยราพสิทธิศักดิ์ยักษี
เสียพระขรรค์เพชรอันฤทธี อสุรีคว้าได้คทาวุธ
กวัดแกว่งแสงวาบปลาบตา กระทืบบาทาอึงอุด
ผาดแผลงสำแดงฤทธิรุทร กลับเข้าสัประยุทธ์ชิงชัย ฯ
๏ ต่างตนต่างรับต่างตี เข้าออกเป็นทีหนีไล่
จนกระบองนั้นหักกระเด็นไป ฉวยได้หอกใหญ่เข้ารอนราญ ฯ
๏ บัดนั้น วายุบุตรวุฒิไกรใจหาญ
หลีกหลบรบรันประจัญบาน โถมทะยานเข้าไล่ราวี ฯ
๏ มือขวาฉวยชิงโตมร ได้ด้วยฤทธิรอนกระบี่ศรี
แทงต้องกุมภัณฑ์เป็นหลายที จนหอกอสุรีนั้นหักไป
แล้วชักตรีเพชรออกจากกาย ลูกพระพายฟอนฟันกระชั้นไล่
หวดซ้ายป่ายขวาว่องไว มิให้ดำรงกายทัน ฯ
๏ เมื่อนั้น ไมยราพฤทธิแรงแข็งขัน
สิ้นสุดอาวุธโรมรัน กุมภัณฑ์ถวิลจินดา
วานรตนนี้สามารถ ฤทธิรงค์องอาจแกล้วกล้า
ยิ่งกว่าเทวัญในชั้นฟ้า นักสิทธ์วิทยานาคี
จำเป็นจะคิดอุบายกล ด้วยแยบยลลวงฆ่ากระบี่ศรี
ถึงมาตรมันจะกลับตี กูนี้ไม่ครั่นคร้ามใจ
ด้วยดวงจิตไม่อยู่กับกาย อันที่จะตายนั้นหาไม่
คิดแล้วจึ่งร้องว่าไป เหวยไอ้ลิงไพรพาลา
ตัวเราทั้งสองประลองยุทธ์ สัประยุทธ์ขับเคี่ยวกันหนักหนา
ถ้อยทีไม่แพ้ฤทธา มาตั้งสัจจาสัญญากัน
ให้เป็นธรรมยุทธ์สุจริต ต่างตนอย่าคิดผิดผัน
จะเอาตาลสามต้นมาพัน ตะบิดฟั่นให้เป็นตระบองตาล
ผลัดกันตีคนละสามที ใครดีก็ไม่ม้วยสังขาร
ให้ปรากฏไว้ในไตรดาล ตัวท่านจะเห็นประการใด ฯ
๏ บัดนั้น คำแหงหนุมานทหารใหญ่
ได้ฟังก็ดำริตริไตร อันไอ้ไมยราพอสุรา
มันคิดเปรียบเทียบมาดั่งนี้ เห็นจะมีอุบายยักษา
กูก็ไม่เกรงฤทธา จะซ้อนกลฆ่ามันให้วายปราณ
ถึงจะตายแม้นต้องพระพายพัด ก็อุบัติคืนชีพสังขาร
อันตัวของไอ้ขุนมาร นัยจะแหลกหลาญด้วยฤทธี
คิดแล้วจึ่งร้องตอบไป ว่าจริงหรือไฉนยักษี
เกลือกจักไม่เหมือนหนึ่งพาที ที่คำอสุรีสัญญา ฯ
๏ เมื่อนั้น พญาไมยราพยักษา
ได้ฟังจึ่งตอบวาจา อันคำเราว่านี้โดยธรรม์
แม้นมาตรมิคงในสัจ ขอจงหัสนัยน์รังสรรค์
กับฝูงเทวาทั้งนั้น สังหารชีวันให้บรรลัย
แต่เราจะตีสามทีก่อน ครบแล้วจะนอนลงให้
ตัวเอ็งจงลุกขึ้นตีไป ตามที่เราได้ปฏิญาณ ฯ
๏ บัดนั้น วายุบุตรวุฒิไกรใจหาญ
ฟังคำไมยราพขุนมาร ตบหัตถ์ฉัดฉานแล้วตอบไป
ไฉนจึ่งมาเลือกว่า สัญญาเอาเปรียบก็เป็นได้
ตัวเราเป็นแขกมาแต่ไกล ชอบให้ตีก่อนอสุรี
ซึ่งว่าทั้งนี้แต่พึงรู้ ใช่กูจะโง่กว่ายักษี
เอ็งจะตีก่อนก็เร่งตี ใครดีจะรอดชีวา ฯ
๏ เมื่อนั้น พญาไมยราพยักษา
ได้ฟังกระบี่ก็ปรีดา อสุราเข้าถอนเอาต้นตาล ฯ
๏ เท้ายันบ่าดันกระชากฉุด ก็หลุดขึ้นด้วยกำลังหาญ
สามต้นสูงเทียมคัคนานต์ ขุนมารบิดเป็นคทาธร
แล้วร้องว่าเหวยไอ้ลิงป่า มึงอวดฤทธาว่าชาญสมร
ใครดีจะได้เห็นกร จงนอนลงให้กูตี ฯ
๏ บัดนั้น หนุมานผู้ชาญชัยศรี
ได้ฟังอสุราพาที ขุนกระบี่ร่ายวิทยามนต์ ฯ
๏ ครั้นครบเจ็ดคาบก็เป่าไป กลั้นใจลูบกายสามหน
ให้คงทรหดอดทน แล้วทอดตนกวักเรียกอสุรา ฯ
๏ เมื่อนั้น พญาไมยราพยักษา
เห็นกระบี่นอนทอดกายา ก็ปรีดาเงือดเงื้อตระบองตาล
กวัดแกว่งสำแดงแผลงฤทธิ์ เสียงสนั่นครรชิตทุกทิศาน
สองเท้ากระเหย่งเผ่นทะยาน ขุนมารก็ตีลงไป ฯ
๏ สามทีสนั่นดั่งฟ้าฟาด ปัถพีกัมปนาทหวาดไหว
อันกายหนุมานชาญชัย ก็จมลงในพื้นพสุธา ฯ
๏ บัดนั้น วายุบุตรวุฒิไกรใจกล้า
มิได้เจ็บช้ำกายา ผุดลุกขึ้นมาด้วยว่องไว ฯ
๏ ร้องว่าเหวยเหวยขุนมาร รู้จักพระกาลหรือหาไม่
เร่งนอนลงเถิดไอ้จังไร ส่งตระบองมาให้กูตี
แม้นมึงรักตัวกลัวตาย จะถ่ายชีวิตยักษี
กราบลงที่ตีนของกูนี้ จึ่งจะไว้ชีวีอสุรา ฯ
๏ เมื่อนั้น พญาไมยราพยักษา
เห็นวานรไม่สิ้นชีวา อหังการ์เยาะเย้ยไยไพ
ให้ประหวั่นครั่นคร้ามขามฤทธิ์ ร้อนจิตดั่งหนึ่งเพลิงไหม้
แล้วรื้อมานะหักใจ กูจะเกรงมันไยไอ้สาธารณ์
คิดแล้วจึ่งตอบวาจา เหวยไอ้พาลาเดียรัจฉาน
กูไม่ประณตบทมาลย์ มึงอย่าอวดหาญพาที
ว่าแล้วก็ทอดกายลง ส่งตระบองให้กระบี่ศรี
ตัวเอ็งจงเร่งมาตี ตามที่ซึ่งได้สัญญา ฯ
๏ บัดนั้น วายุบุตรวุฒิไกรใจกล้า
ฉวยจับตระบองตาลมา เงื้อง่าด้วยกำลังฤทธิรอน
ตาหมายเขม้นจะพิฆาต องอาจดั่งพญาไกรสร
สองมือกวัดแกว่งคทาธร วานรก็ฟาดลงสามที ฯ
๏ เสียงสนั่นครั่นครื้นอากาศ ตระบองแหลกกายขาดไปกับที่
แล้วฉีกแขนขาอสุรี ขุนกระบี่ขว้างไปด้วยฤทธา ฯ
๏ เมื่อนั้น พญาไมยราพยักษา
เท้ากรกลับติดเป็นกายา อสุราไม่ม้วยบรรลัย
ลุกขึ้นกระทืบบาทผาดร้อง กึกก้องกัมปนาทหวาดไหว
โผนไปด้วยกำลังว่องไว เข้าไล่ประจญประจัญบาน ฯ
๏ บัดนั้น วายุบุตรวุฒิไกรใจหาญ
หักเอาด้วยกำลังชัยชาญ โถมทะยานถีบต้องอสุรี
ล้มลงกับพื้นพสุธา ด้วยศักดาเดชเรืองศรี
โลดโผนโจนไปทันที ขุนกระบี่เหยียบอกลงไว้ ฯ
๏ จึ่งถามพิรากวนนงลักษณ์ ไมยราพขุนยักษ์นี้ไฉน
ฆ่ามันจึ่งไม่บรรลัย สงสัยเป็นพ้นพรรณนา ฯ
๏ เมื่อนั้น นางพิรากวนยักษา
ฟังวายุบุตรก็ปรีดา จึ่งร้องบอกมาทันที
ซึ่งว่ามันฆ่าไม่ตาย เพราะด้วยอุบายยักษี
ถอดจิตออกเป็นภุมรี ใส่กล่องมณีอลงกรณ์
แล้วเอาลงไปซ่อนไว้ ในยอดตรีกูฏสิงขร
ท่านจงคิดฆ่าตัวภมร ไมยราพฤทธิรอนจะวายปราณ ฯ
๏ เมื่อนั้น วายุบุตรผู้ปรีชาหาญ
ฟังนางบอกแจ้งทุกประการ ยินดีปานได้ฟากฟ้า
เท้าเหยียบอสุราไว้มั่น กรนั้นประนมเหนือเกศา
ก็ร่ายพระเวทอันศักดา นิมิตกายกายาวานร ฯ
๏ รูปนั้นใหญ่เท่าพรหมาน สูงตระหง่านดั่งหนึ่งสิงขร
พร้อมทั้งสี่พักตร์แปดกร สำแดงฤทธิรอนเกรียงไกร
เท้าซ้ายเหยียบอกอสุรี มิให้เคลื่อนจากที่ขึ้นได้
เท้าขวานั้นก้าวทะยานไป ยังในตรีกูฏบรรพตา ฯ
๏ มือหนึ่งง้างยอดคีรินทร กรหนึ่งนั้นค้นคว้าหา
จับได้แมลงภุมรา ก็เอาขึ้นมาชูไว้
เหวยเหวยไมยราพยักษี นี่หัวใจมึงหรือมิใช่
ว่าแล้วขยี้เป็นจุณไป ตัดเศียรลงให้พร้อมกัน ฯ
๏ ดั่งหนึ่งพระกาลพาลราช มาฟันฟาดด้วยคมพระแสงขรรค์
กายดิ้นระด่าวแดยัน กุมภัณฑ์ก็ม้วยชีวี ฯ
๏ เสร็จซึ่งฆ่าไมยราพตาย ลูกพระพายผู้ชาญชัยศรี
คลายเวทอันเรืองฤทธี ก็รีบจรลีเข้ามา ฯ
๏ ครั้นถึงขึ้นนั่งบัลลังก์แก้ว แล้วถอดไวยวิกยักษา
ออกจากเรือนตรุพันธนา มอบแสนสวรรยาราชัย
ให้ครองบาดาลเขตขัณฑ์ พร้อมสนมกำนัลน้อยใหญ่
อันมัจฉานุฤทธิไกร ตั้งไว้ในที่บัญชาการ
เป็นพญามหาอุปราช พร้อมหมู่อำมาตย์ทวยหาญ
กินกึ่งนคราบาดาล แสนสนมศฤงคารเสมอกัน ฯ
๏ เสร็จซึ่งมอบราชธานี ขุนกระบี่ปรีดิ์เปรมเกษมสันต์
หิ้วเศียรไมยราพกุมภัณฑ์ จรจรัลไปยังพระสี่กร ฯ
๏ ครั้นถึงจึ่งเข้าช้อนองค์ พระนารายณ์สุริย์วงศ์ทรงศร
วางเหนือหัตถาวานร งามดั่งศศิธรแจ่มฟ้า
มือหนึ่งหิ้วเศียรอสุรี สำแดงฤทธีแกล้วกล้า
ชำแรกแทรกพื้นพสุธา ขึ้นมาจากใต้บาดาล ฯ
๏ พอถึงสุวรรณพลับพลาชัย อโณทัยจวนแจ้งแสงฉาน
วางองค์สมเด็จพระอวตาร เหนือแท่นสุรกานต์รูจี
แล้วจึ่งยอกรอภิวาทน์ พระอนุชาธิราชเรืองศรี
แจ้งความตามเรื่องซึ่งราวี กระบี่ถวายเศียรอสุรา ฯ
๏ เมื่อนั้น พระลักษมณ์สุริย์วงศ์กนิษฐา
กับพิเภกสุครีพผู้ศักดา องคตลูกพญาพาลี
ทั้งสิบแปดมงกุฎวานร พวกพลนิกรกระบี่ศรี
ต่างตนสร่างโศกโศกี ยินดีเข้าเฝ้าพร้อมกัน ฯ
๏ เมื่อนั้น พระกฤษณุรักษ์รังสรรค์
ครั้นสิ้นพิษยากุมภัณฑ์ ทรงธรรม์ฟื้นจากนิทรา
แลเห็นท้าวพญาวานร พวกพลนิกรพร้อมหน้า
จึ่งตรัสแก่องค์อนุชา แก้วตาผู้ร่วมชีวี
ซึ่งพญาพิเภกทำนาย ทายว่าไมยราพยักษี
จะขึ้นมาจากปัถพี สะกดพี่พาไปยังบาดาล
บัดนี้ก็พ้นเวลา สุริยาแจ่มแจ้งแสงฉาน
เห็นจะสิ้นอันตรายภัยพาล ผิดคำขุนมารทายไว้ ฯ
๏ เมื่อนั้น พระลักษมณ์ผู้มีอัชฌาสัย
ก้มเกล้าสนองบัญชาไป ว่าในมัชฌิมราตรี
ไมยราพลอบมาสะกดทัพ หลับสิ้นทุกหมู่กระบี่ศรี
มันลักพาองค์พระภูมี ลงไปบุรีบาดาล
ข้ากับท้าวพญาพานรินทร์ แสนโศกเพียงสิ้นสังขาร
พิเภกบอกแจ้งเหตุการณ์ จึ่งให้หนุมานตามไป
ขุนกระบี่ผู้มีฤทธิรงค์ เชิญเสด็จพระองค์ขึ้นมาได้
ต้องคำพิเภกทำนายไว้ โดยในสุบินพระจักรา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังพระศรีอนุชา ผ่านฟ้าตะลึงรำพึงคิด
ให้ฉงนสนเท่ห์พระทัยนัก ผินพักตร์บัญชาประกาศิต
ดูกรหนุมานผู้ชาญฤทธิ์ ท่านติดตามเราลงไป
ถึงกรุงพระนครบาดาล ได้รบยักษ์หักหาญเป็นไฉน
ไม่ทันสร่างแสงอโณทัย จึ่งได้เรากลับคืนมา ฯ
๏ บัดนั้น ลูกพระพายผู้มียศถา
ก้มเกล้าสนองพระบัญชา ข้าตามไปยังบาดาล
ตีด่านอสุราห้าชั้น ได้โรมรันกันหนักหักหาญ
แล้วฆ่าไมยราพขุนมาร วายปราณสุดสิ้นชีวี
อันนางพิรากวนกัลยา มารดาไวยวิกยักษี
พาข้าเข้าไปในบุรี ความชอบนั้นมีมากนัก
จึ่งให้ลูกชายนางนั้น ขึ้นผ่านสวรรยาอาณาจักร
อันมัจฉานุผู้ใจภักดิ์ ลูกรักของข้าบทมาลย์
ให้เป็นอุปราชอยู่ด้วย ช่วยกันบำรุงราชฐาน
เป็นข้าสมเด็จพระอวตาร ดูการผิดชอบในธานี
กราบทูลแต่ต้นจนปลาย บรรยายแจ้งความถ้วนถี่
เสร็จแล้ววางเศียรอสุรี ท่ามกลางกระบี่โยธา ฯ
๏ เมื่อนั้น พระตรีภพลบโลกนาถา
ฟังความตามเรื่องที่ทูลมา ทั้งเห็นเศียรอสุราสาธารณ์
ประจักษ์แจ้งจริงทุกสิ่งไป ภูวไนยชื่นชมเกษมศานต์
จึ่งตรัสสรรเสริญหนุมาน ความชอบของท่านนี้มากนัก
ตามไปด้วยใจกตัญญู ผู้เดียวทำการหาญหัก
แม้นเสร็จสงครามในเมืองยักษ์ เราจักให้ผ่านอยุธยา
ตรัสพลางถอดแหวนนพรัตน์ จากนิ้วพระหัตถ์เบื้องขวา
ประทานให้กระบี่ผู้ศักดา แล้วเข้าพลับพลาอลงกรณ์ ฯ
๏ บัดนั้น ตรีพัทเมฆนาทชาญสมร
เห็นพญาไมยราพฤทธิรอน วานรฆ่าเสียบรรลัย
คิดกลัวไวยวิกขุนมาร จะอยู่ในบาดาลนั้นไม่ได้
สองนายก็พากันขึ้นไป ยังพิชัยลงกาธานี ฯ
๏ ครั้นถึงพระนิเวศน์วังจันทน์ สุริย์ฉันพอรุ่งรังสี
ก็ขึ้นเฝ้าพญาอสุรี ยังที่พระโรงรัตนา ฯ
๏ ต่างน้อมเศียรเกล้าบังคมทูล ท้าวราพณาสูรยักษา
ว่าคืนนี้องค์พระนัดดา ขึ้นมาสะกดทัพชัย
เมื่อเพลาล่วงมัชฌิมยาม จับองค์พระรามลงไปได้
ให้ใส่กรงเหล็กรักษาไว้ ที่ในท้ายเมืองดงตาล
มีวานรหนึ่งสามารถ ท่วงทีองอาจกล้าหาญ
ชื่อว่าคำแหงหนุมาน หักด่านเข้าไปถึงธานี
องค์พระนัดดาออกชิงชัย บรรลัยด้วยมือกระบี่ศรี
มันให้ไวยวิกอสุรี เป็นปิ่นโมลีประชากร
แล้วพาพระรามขึ้นมา ยังมหามรกตสิงขร
ตัวข้านี้หนีวานร รีบจรมาทูลบทมาลย์ ฯ
๏ เมื่อนั้น ทศเศียรผู้ปรีชาหาญ
ฟังข่าวเร่าร้อนดั่งเพลิงกาล พญามารสลดระทดใจ
ความรักความเสียดายนั้นหนักหนา ชลนาคลอเนตรหลั่งไหล
ยิ่งคิดยิ่งแค้นแสนอาลัย สะอื้นไห้ครวญครํ่าถึงหลานรัก
อนิจจาเสียแรงที่มีฤทธิ์ ทั้งความคิดปรีชาแหลมหลัก
หรือมาแพ้ไอ้ลิงทรลักษณ์ เสียศักดิ์สุริย์วงศ์พรหมาน
ทั้งนี้เพราะพิเภกทรชน บอกกลแก่ไอ้เดียรัจฉาน
จึ่งลงไปได้ถึงบาดาล ฆ่าหลานกูม้วยชีวา
นิ่งไว้ข้าศึกจะฮึกไป จำจะยกทัพใหญ่ออกเข่นฆ่า
จะได้ใครเป็นจอมโยธา ออกหักที่กล้าไพรี
ตรึกไตรดูในพงศ์พันธุ์ เห็นแต่กุมภกรรณยักษี
น้องกูผู้เรืองฤทธี มีโมกขศักดิ์เชี่ยวชาญ
ทั้งได้พรบรมพรหเมศ ทรงเดชปรีชากล้าหาญ
จะให้เป็นจอมพลมาร ออกไปรอนราญปัจจามิตร
คิดแล้วมีราชวาที สั่งนางอสุรีคนสนิท
จงไปหากุมภกรรณผู้มีฤทธิ์ น้องร่วมชีวิตกูขึ้นมา ฯ
๏ บัดนั้น นางกำนัลผู้มียศถา
ก้มเกล้ารับราชบัญชา ชุลีลาแล้วพากันลงไป ฯ
๏ ครั้นถึงปราสาทกุมภกรรณ อภิวันท์นบนิ้วประนมไหว้
ทูลว่าพระจอมภพไตร ให้ข้ามาเชิญบทมาลย์ ฯ
๏ เมื่อนั้น กุมภกรรณฤทธิไกรใจหาญ
ได้แจ้งแห่งราชโองการ ก็ชำระสระสนานกายา
ทรงเครื่องประดับสำหรับองค์ อลงกตจำรัสพระเวหา
ลงจากปราสาทแก้วแววฟ้า เสด็จมากับนางกำนัล ฯ
๏ ครั้นถึงน้อมเศียรอภิวาทน์ พระเชษฐาธิราชรังสรรค์
ท่ามกลางสุริย์วงศ์พงศ์พันธุ์ คอยฟังบัญชาอสุรี ฯ
๏ เมื่อนั้น ท้าวราพณาสูรยักษี
เห็นน้องรักมาก็ยินดี จึ่งมีพระราชโองการ
คืนนี้ไมยราพสะกดทัพ หลับสิ้นทั้งพวกทวยหาญ
จับได้มนุษย์สาธารณ์ ไอ้ลิงหนุมานมันตามไป
ฆ่าไมยราพสิ้นชีวัน แล้วพาเจ้ามันขึ้นมาได้
ข้าศึกฮึกฮักกำเริบใจ ไม่มีผู้ใดจะต่อกร
ตัวเจ้าผู้ทรงศักดา องอาจแกล้วกล้าชาญสมร
จงยกทหารไปราญรอน ฟันฟอนให้สิ้นไพรี ฯ
๏ เมื่อนั้น พญากุมภกรรณยักษี
ได้ฟังพระราชวาที ชุลีกรสนองพระบัญชา
อันมูลศึกสงคราม ซึ่งลุกลามเคี่ยวเข็ญเข่นฆ่า
เป็นต้นด้วยนางสีดา ที่ไปลักพาเอามาไว้
ใช่จะชิงสมบัติพัสถาน ศฤงคารบริวารนั้นหาไม่
พระองค์จงส่งนางไป ให้แก่พระรามผู้สามี
ก็จะสิ้นเสี้ยนศึกภัยพาล ไม่รำคาญใต้เบื้องบทศรี
ทั้งจะได้เป็นมิตรไมตรี ต้องที่ในทศธรรมา ฯ
๏ เมื่อนั้น ทศเศียรสุริย์วงศ์ยักษา
ได้ฟังสมเด็จพระอนุชา อสุราจึ่งตรัสตอบไป
เจ้าว่าเหมือนไม่รักพงศ์ พี่จะส่งสีดากระไรได้
น้องเราเป็นหญิงไปเล่นไพร ควรหรือมาไล่ราวี
ตัดเท้าตัดกรแล้วมิหนำ ซ้ำฆ่าสุริย์วงศ์ยักษี
ทูษณ์ขรตรีเศียรอสุรี ก็สิ้นชีวีด้วยมือมัน
แล้วใช้ไอ้ลิงหนุมาน มาหักรานมิ่งไม้ในสวนขวัญ
ฆ่าหลานเจ้าตายถึงพัน ทั้งมันลวงเผาเวียงชัย
เมื่อไอ้องคตมาสื่อสาร อหังการเจรจาหยาบใหญ่
ฆ่าสี่เสนาบรรลัย เจ็บใจเป็นพ้นพันทวี
แล้วให้สุครีพมาหักฉัตร ก็หยาบช้าสาหัสต่อพี่
ไม่ขอเป็นมิตรไมตรี เร่งยกโยธีไปรอนราญ ฯ
๏ เมื่อนั้น กุมภกรรณฤทธิไกรใจหาญ
ได้ฟังพระราชโองการ ขุนมารสนองพระบัญชา
อันน้องของเรานี้หนักนัก ทรลักษณ์เกี้ยวชายให้ขายหน้า
ชั่วชาติกว่าหญิงทั้งโลกา แล้วกลับมาว่าเอาแต่ดี
พระองค์เชื่อฟังคำมัน ให้เสียธรรม์เสียศักดิ์เสียศรี
สงครามจึ่งตามถึงบุรี เพราะอีอัปรีย์จังไร
อันสุครีพองคตหนุมาน ตัวมันก็เป็นทหารใหญ่
รณรงค์สุดแต่จะเอาชัย เป็นบำเหน็จไว้กับกร
ซึ่งจะให้ยกไปต่อตี น้องนี้ไม่เห็นด้วยก่อน
พระองค์ผู้ทรงฤทธิรอน จงคิดผันผ่อนให้ชอบธรรม์ ฯ
๏ เมื่อนั้น ทศเศียรสุริย์วงศ์รังสรรค์
ได้ฟังกริ้วโกรธดั่งเพลิงกัลป์ ขบฟันกระทืบบาทา
เหวยไอ้อัปรีย์ไม่มีอาย กลัวตายกระไรหนักหนา
ดั่งเนื้อได้กลิ่นพยัคฆา เหมือนกาตาแววเห็นธนู
ยังไม่ทันเห็นธงชัย แต่ได้ข่าวศึกก็ทรุดอยู่
เจรจายกตนอวดรู้ ว่ากูผิดนั้นด้วยอันใด
เสียชาติที่เกิดร่วมครรภ์ จะเจ็บร้อนด้วยกันนั้นหาไม่
มึงว่ากูชั่วแล้วเร่งไป เข้าพวกไพรีกับน้องชาย
จะได้ครองสมบัติพัสถาน เป็นเจ้าแก่หมู่มารทั้งหลาย
ตัวกูผู้เดียวจะสู้ตาย มิให้อายแก่หมู่โลกา ฯ
๏ เมื่อนั้น พญากุมภกรรณยักษา
ตกใจเพียงสิ้นชีวา นบนิ้ววันทาแล้วทูลไป
ข้าทัดทานนี้ด้วยสุจริต จะเกรงปัจจามิตรนั้นหาไม่
คิดว่าจะระงับดับภัย มิให้รณรงค์ราวี
เมื่อว่าพระองค์ไม่เห็นด้วย จะสู้ม้วยมิให้เคืองบทศรี
ก็จะยกโยธาไปต่อตี ตามมีพระราชโองการ ฯ
๏ เมื่อนั้น ทศเศียรสุริย์วงศ์ใจหาญ
ฟังพระอนุชาชัยชาญ ดั่งได้วิมานในเมืองฟ้า
ความโกรธก็หายคลายสิ้น อสุรินทร์แสนโสมนัสสา
สวมสอดกอดองค์พระน้องยา ลูบหลังลูบหน้าแล้วตรัสไป
ทำไมกับมนุษย์วานร หรือจะรอต่อกรเจ้าได้
พ่อจงเร่งยกทัพชัย ฆ่าเสียให้สิ้นไพรี
แล้วจึ่งมีพระราชบรรหาร สั่งมโหทรมารยักษี
น้องกูจะไปราวี ต่อตีด้วยพวกพาลา
จงจัดทหารชาญสมร เลือกล้วนฤทธิรอนแกล้วกล้า
พร้อมทั้งเครื่องสรรพสาตรา โดยกระบวนมหาโยธี ฯ
๏ บัดนั้น มโหทรมารยักษี
รับสั่งถวายอัญชุลี ออกมาจากที่พระโรงคัล ฯ
๏ ทัพหน้าจัดเอามหากาล ทวยหาญเลือกล้วนแข็งขัน
ยี่สิบเอ็ดกองครบครัน จัดสรรเป็นสรรพเสนา
ธงเขียวสำคัญไว้ซ้าย ธงแดงสามชายอยู่เบื้องขวา
แถวกลางธงทองรจนา ให้ดูธงสัญญาพญายักษ์
โบกเข้าเบื้องซ้ายให้ซ้ายตี ที่โบกเข้าขวาให้ขวาหัก
ถ้าโบกตรงจงเข้าให้พร้อมพักตร์ หนุนหนักฟันแทงให้ย่อยยับ
ถ้าโบกออกซ้ายให้ซ้ายล่า ถ้าโบกออกขวาให้ขวากลับ
ถ้าธงชัยโบกถอยให้ถอยทัพ กำหนดสรรพสิ้นทุกประการ ฯ
๏ เมื่อนั้น กุมภกรรณฤทธิไกรใจหาญ
ลาพระเชษฐาชัยชาญ ขุนมารเข้าที่สรงชล ฯ
๏ ให้ไขท่อแก้วปทุมทอง เป็นละอองโปรยปรายดั่งสายฝน
กลิ่นตลบอบอาบเสาวคนธ์ หอมฟุ้งปรุงปนสุมามาลย์
ทรงสอดสนับเพลาเพราตา ภูษาแย่งยกกระหนกก้าน
ชายแครงเครือหงส์อลงการ แก้วประพาฬเกาะเกล็ดเพชรพราย
รัดอกฉลององค์ทรงประพาส แสงตาดเลื่อมศรีมณีฉาย
พาหุรัดทองกรจำหลักลาย โกมินนิลรายสลับกัน
แล้วทรงธำมรงค์เรือนครุฑ กรกุมคทาวุธขึงขัน
งามสง่าดั่งท้าวเวสสุวัณ จรจรัลไปขึ้นพิชัยรถ ฯ
๏ รถเอยราชรถทรง พิลึกลํ้ากำกงอลงกต
เรือนแปรกแอกงอนอ่อนชด ชั้นลดช่อตั้งบัลลังก์ทอง
เทียมโตสองพันชำนาญศึก เริงร่านหาญฮึกเผ่นผยอง
โลทันสันทัดในทำนอง ขับคล่องรีบเร่งดั่งลมพัด
พร้อมเครื่องอภิรุมชุมสาย ธงชัยเก้าชายปลายสะบัด
โยธาเบียดเสียดเยียดยัด กวัดแกว่งอาวุธดั่งแสงไฟ
เสียงฆ้องกลองประโคมโครมครึก เสียงพลโห่ฮึกแผ่นดินไหว
เร่งหมู่ม้ารถคชไกร ออกจากพิชัยธานี ฯ
๏ ครั้นถึงซึ่งสนามรณยุทธ์ จึ่งให้หยุดจตุรงค์ยักษี
ตั้งอยู่ริมเชิงคีรี คอยทีข้าศึกจะยกมา ฯ
๏ เมื่อนั้น พระสุริย์วงศ์องค์นารายณ์นาถา
เสด็จอยู่ยังหน้าพลับพลา ท้าวพญาวานรพร้อมกัน
พอได้ยินสำเนียงโห่ร้อง กึกก้องสะเทือนเลื่อนลั่น
จึ่งถามพิเภกกุมภัณฑ์ อันเสียงครื้นครั่นสนั่นไป
จะเป็นทัพเจ้ากรุงลงกา ยกพลออกมาหรือไฉน
หรือจะเป็นสุริย์วงศ์องค์ใด ที่ในพระราชธานี ฯ
๏ บัดนั้น พญาพิเภกยักษี
รับสั่งสมเด็จพระจักรี อสุรีจับยามสามตา
แจ้งแล้วน้อมเศียรอภิวาทน์ ทูลพระภูวนาถนาถา
อันทัพซึ่งยกออกมา ทรงนามชื่อว่ากุมภกรรณ
เป็นพญามหาอุปราช มีอำนาจฤทธิแรงแข็งขัน
เชษฐาของข้าร่วมครรภ์ อยู่ในสัจธรรม์มั่นนัก
ไม่เบียดเบียนเทวานาคินทร์ ก็ย่อมรู้อยู่สิ้นทั้งไตรจักร
ชะรอยเจ้าลงกาพญายักษ์ หักหาญให้ออกมาชิงชัย
จนใจจึงยกออกมา ด้วยกลัวอาชญาไม่ขัดได้
พระองค์ผู้ทรงภพไตร จงไว้ชีวิตอสุรี ฯ
๏ เมื่อนั้น พระกฤษณุรักษ์เรืองศรี
ได้ฟังก็คิดปรานี จึ่งมีพระราชบัญชา
ดูกรพิเภกกุมภัณฑ์ ซึ่งว่ากุมภกรรณยักษา
ตั้งอยู่ในทศธรรมา มิได้เบียนโลกาให้เดือดร้อน
ไม่ควรที่เราจะสังหาร ขุนมารจงห้ามพี่ก่อน
ให้ยกทัพกลับเข้าพระนคร แม้นอยู่ต่อกรจะบรรลัย
ถ้าฟังถ้อยคำเราว่า สมบัติลงกาจะยกให้
ตัวท่านจงเร่งรีบไป บอกให้แจ้งใจอสุรี ฯ
๏ บัดนั้น พญาพิเภกยักษี
รับสั่งสมเด็จพระจักรี ถวายอัญชุลีแล้วรีบมา ฯ
๏ ครั้นถึงซึ่งที่รณรงค์ แลเห็นรถทรงพระเชษฐา
อยู่ในท่ามกลางโยธา อสุราประหวั่นพรั่นใจ
ความกลัวเพียงสิ้นชีวิต ดำรงจิตแล้วเดินเข้าไปใกล้
นั่งลงตรงหน้ารถชัย ยอกรกราบไหว้พระพี่ยา ฯ
๏ เมื่อนั้น พญากุมภกรรณยักษา
เหลือบแลไปเห็นอนุชา โกรธาขบเขี้ยวเคี้ยวฟัน
จึงร้องว่าเหวยไอ้ทรลักษณ์ ชั่วช้าอัปลักษณ์โมหันธ์
ธรรมดาพี่น้องผิดกัน ไม่ช้าพลันก็จะกลับคืนดี
ถึงมาตรถ้าองค์พระเชษฐา โกรธาขับไล่มึงหนี
ญาติวงศ์พงศาก็ยังมี เหตุใดอสุรีจึ่งไม่ไป
กลับมาเข้าด้วยลักษมณ์ราม บอกความตื้นลึกทั้งปวงให้
จะแกล้งฆ่าพงศ์พันธุ์ให้บรรลัย มาหากูไยไอ้อัปรีย์ ฯ
๏ บัดนั้น พญาพิเภกยักษี
ยอกรถวายอัญชุลี อสุรีสนองพระวาจา
อันตัวของข้านี้จงรัก ภักดีต่อองค์พระเชษฐา
ใช่จะตัดขาดญาติกา ความรักวงศาดั่งชีวิต
ข้าจึ่งกราบทูลพระนารายณ์ ว่าพระพี่ร่วมสายโลหิต
ตั้งอยู่ในธรรมทศพิธ ไม่คิดเบียนโลกาธาตรี
พระองค์จึ่งทรงพระเมตตา ใช้ข้ามาทูลบทศรี
ว่าทศเศียรอสุรี ไปลักพระลักษมีแจ่มจันทร์
อันเป็นอัคเรศดวงสวาสดิ์ จึ่งตามมาพิฆาตให้อาสัญ
พระเชษฐาสิตั้งอยู่ในธรรม์ จะมาพลอยโมหันธ์ด้วยอันใด
จงอยู่ในสัตย์สุจริต ใครผิดก็ตามอัชฌาสัย
แม้นเสร็จสงครามเมื่อใด จะให้ผ่านพิชัยลงกา ฯ
๏ เมื่อนั้น กุมภกรรณสิทธิศักดิ์ยักษา
ได้ฟังถ้อยคำอนุชา ตบมือสรวลร่าแล้วตอบไป
ตัวมึงเป็นไส้สงคราม พระรามก็จะยกเมืองให้
ฝ่ายกูผู้ออกมาชิงชัย ก็จะซ้ำให้ซึ่งราชธานี
ลงกาเป็นสองเมืองหรือ ให้น้องแล้วจะรื้อให้พี่
ลวงได้แต่มึงไอ้อัปรีย์ กูนี้มิได้เชื่อฟัง
อันนารายณ์นั้นสี่หัตถา ทรงตรีคทาจักรสังข์
ภุชงค์เป็นอาสน์บัลลังก์ เสด็จยังเกษียรสาคร
นี่เป็นมนุษย์สองมือ ถือแต่ธนูศิลป์ศร
เที่ยวอยู่ในป่าพนาดร เอาวานรมาเป็นโยธา
แม้นจริงเหมือนมึงมายกยอ ก็จะแจ้งในข้อปริศนา
คือชีโฉดหญิงโหดมารยา ช้างงารีชายทรชน
ถ้าว่าเป็นองค์พระจักรกฤษณ์ ก็จะคิดแก้ได้ไม่ขัดสน
ตัวกูผู้มีฤทธิรณ จะเลิกพลคืนเข้าไปธานี ฯ
๏ บัดนั้น พญาพิเภกยักษี
จำข้อปริศนาอสุรี ชุลีกรแล้วรีบกลับมา ฯ
๏ ครั้นถึงประณตบทบงสุ์ ทูลองค์พระนารายณ์นาถา
บัดนี้กุมภกรรณอสุรา ไม่เชื่อว่าองค์พระอวตาร
กล่าวเป็นปริศนาสี่ข้อ ย่นย่อมิได้วิตถาร
ให้ข้ามาทูลบทมาลย์ ก็แจ้งการตามคำกุมภัณฑ์ ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังปริศนากุมภกรรณ ทรงธรรม์นิ่งนึกตรึกไป
เห็นเป็นโวหารติดต่อ จะสมข้อปริศนาก็หาไม่
ให้เวียนวนฉงนพระทัย ภูวไนยจึ่งมีบัญชา
แก่เหล่าท้าวพญาพานรินทร์ สิ้นทั้งพิเภกยักษา
ตัวท่านผู้มีปัญญา ใครจะเห็นว่าประการใด ฯ
๏ บัดนั้น เสนาวานรน้อยใหญ่
ต่างตนต่างคิดพิเคราะห์ไป ในข้อปริศนาอสุรี ฯ
๏ ครั้นว่าไม่เห็นอธิบาย ต้นปลายปริศนาทั้งสี่
จึ่งกราบทูลองค์พระจักรี ข้านี้ขัดสนพ้นปัญญา
ลึกลับสุดที่จะแก้ไข จนจิตจนใจหนักหนา
ขอให้องคตผู้ปรีชา ออกไปเจรจาด้วยขุนมาร
ล่อลวงไต่ถามโดยอุบาย ซึ่งชั้นเชิงแยบคายโวหาร
เห็นจะไม่เสียเกียรติพระอวตาร ยืนนานชั่วฟ้าธาตรี ฯ
๏ เมื่อนั้น พระกฤษณุรักษ์เรืองศรี
ฟังคำทูลตอบเห็นชอบที ภูมีจึ่งตรัสแก่องคต
อันซึ่งข้อความปริศนา เราพิจารณาทั้งสี่บท
เห็นเป็นโวหารเลี้ยวลด กำหนดแต่งว่าประสาใจ
ที่จะทั่วไปแก่หมู่ปราชญ์ อันชาญฉลาดนั้นหาไม่
ตัวท่านผู้ปรีชาไว จงรีบออกไปเจรจา
กับกุมภกรรณขุนมาร ให้วิตถารในข้อปริศนา
อย่าให้มันรู้มารยา ฟังดูจะว่าประการใด ฯ
๏ บัดนั้น หลานอินทร์ผู้มีอัชฌาสัย
ได้ฟังบัญชาพระภูวไนย ยินดีดั่งได้โสฬส
ยอกรถวายอภิวาทน์ กราบลงแทบบาทบงกช
ท่ามกลางเสนีมียศ กำหนดรับสั่งแล้วออกมา ฯ
๏ ครั้นพ้นหน้าฉานพระสี่กร สำแดงฤทธิรอนแกล้วกล้า
ถีบทะยานผ่านขึ้นเมฆา ตรงมาสมรภูมิชัย ฯ
๏ แลเห็นกุมภกรรณยักษี ยืนรถมณีเป็นนายใหญ่
ขุนกระบี่ก็ตรงลงไป ที่ในท่ามกลางพลมาร ฯ
๏ ผาดแผลงฤทธิรงค์องอาจ ดั่งพญาสีหราชตัวหาญ
ม้วนหางเป็นแท่นอลงการ สูงตระหง่านเทียมรถอสุรี ฯ
๏ แล้วกล่าววาจาอันสุนทร ดูกรกุมภกรรณยักษี
บัดนี้สมเด็จพระจักรี ภูมีตรัสใช้เรามา
เจรจาด้วยท่านผู้สัปปุรุษ ให้สิ้นสุดในข้อปริศนา
พระองค์ผู้ทรงปรีชา ผ่านฟ้าทราบสิ้นทุกประการ
ซึ่งพระดำริตริเห็น ว่าเป็นสำนวนโวหาร
ท่านแกล้งประดิษฐ์ด้วยปรีชาญ ก็แจ้งวิตถารแต่โดยใจ
ไม่เป็นภูมิปริศนาแท้ แก่ผู้จะคิดแก้ไข
ข้อความของท่านประการใด จงว่าไปจะเทียบเปรียบกัน ฯ
๏ เมื่อนั้น น้องท้าวทศเศียรรังสรรค์
ได้ฟังหลานท้าวเทวัญ ตบมือเย้ยหยันแล้วตอบมา
เหวยเหวยดูกรองคต มาเลี้ยวลดเคลือบแฝงแต่งว่า
เราใช่เด็กน้อยพาลา จะหลงด้วยมารยาลิงไพร
ที่ไหนเจ้าเอ็งจะล่วงรู้ แต่ถามกูแล้วจำจะบอกให้
อันเจ้าลงกากรุงไกร นั้นได้แก่ช้างงารี
มารษาอาธรรม์พ้นนัก ไปลอบลักพาเมียเขาหนี
ฝ่ายองค์พระรามสามี คือชีโฉดชั่วสามานย์
เมียรักของตัวผู้เดียว ทิ้งไว้เปล่าเปลี่ยวในไพรสาณฑ์
ครั้นหายเที่ยวหาไม่พบพาน จนต้องรอนราญวุ่นไป
หญิงโหดคือสำมนักขา ชั่วช้าไม่มีที่เปรียบได้
ไปเที่ยวเกี้ยวชายไม่อายใจ จนต้องทุกข์ภัยพันทวี
อันชายทรชนคนชั่ว คือตัวพิเภกยักษี
ไปเข้าด้วยพวกไพรี มิได้รู้คุณญาติกา
เอ็งจงไปบอกแก่พระราม ตามในข้อความของเราว่า
แล้วให้เร่งยกโยธา ออกมาสัประยุทธ์ราญรอน ฯ
๏ เมื่อนั้น ลูกพญาพาลีชาญสมร
ได้ฟังน้องท้าวยี่สิบกร วานรสำรวลไปมา
ตบมือชี้หน้าแล้วร้องเย้ย ว่าเหวยกุมภกรรณยักษา
อ้างอวดว่ามีปัญญา ผูกเป็นปริศนาประสาใจ
แล้วมาเจรจาลบหลู่ ดั่งใครหารู้เท่าไม่
อันพระหริวงศ์ทรงชัย มีพระทัยเมตตาปราณี
จึ่งใช้พิเภกออกมาว่า หวังประทานชีวายักษี
ยังกลับอหังการ์พาที จะต่อตีด้วยองค์พระสี่กร
สำหรับจะถึงแก่ความตาย เศียรจะขาดจากกายด้วยแสงศร
ว่าแล้วสำแดงฤทธิรอน เหาะขึ้นอัมพรกลับมา ฯ
๏ ครั้นถึงน้อมเศียรบังคมบาท พระตรีภูวนาถนาถา
ทูลความตามได้จำนรรจา ด้วยอสุราแต่เดิมที
ตัวมันกลับว่าท้าทาย หยาบคายต่อเบื้องบทศรี
ให้ยกโยธาไปต่อตี ขุนกระบี่แจ้งสิ้นทุกประการ
๏ เมื่อนั้น พระจักรีผู้ปรีชาหาญ
ได้ฟังหลานท้าวมัฆวาน ผ่านฟ้าจึ่งมีบัญชา
ดูกรพิเภกปรีชาไว อันไอ้กุมภกรรณยักษา
ว่าตั้งอยู่ในสัจจา จึ่งมีเมตตาแก่มัน
รื้อกลับเจรจาท้าทาย ถ้อยคำหยาบคายด้วยโมหันธ์
ผลที่จะม้วยชีวัน เราจะยกพลขันธ์ไปราวี ฯ
๏ บัดนั้น พญาพิเภกยักษี
จึ่งทูลสนองพระวาที ซึ่งภูมีจะยกพลากร
ออกไปทำการชิงชัย ยังไม่ควรคู่พระองค์ก่อน
ขอให้พญาพานร ลูกพระทินกรอันศักดา
ด้วยเป็นน้องพาลีชาญฉกรรจ์ ฤทธิ์นั้นเทียบเทียมกับเชษฐา
ให้ยกพหลโยธา ออกไปเข่นฆ่าราวี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังพิเภกอสุรี เห็นชอบท่วงทีทุกประการ
จึ่งมีพระราชบัญชา สั่งพญาสุครีพใจหาญ
จงยกนิกรไปรอนราญ ต่อต้านด้วยพญากุมภกรรณ
ถ้าเห็นกำลังมันหนักนัก จะหักมิได้จงตั้งมั่น
ตัวเราจะออกไปโรมรัน สังหารชีวันอสุรี
ตรัสแล้วจึ่งมีบรรหาร สั่งชมพูพานกระบี่ศรี
จงจัดพหลโยธี ให้น้องพาลีฤทธิรอน ฯ
๏ บัดนั้น สุครีพชมพูพานชาญสมร
รับสั่งแล้วถวายชุลีกร ทั้งสองวานรก็ออกมา ฯ
๏ ฝ่ายชมพูพานก็จัดพล ให้นิลนนท์เป็นกองหน้า
ปีกซ้ายเกสรทมาลา ปีกขวาวาหุโรมฤทธี
เกียกกายนั้นนิลปาสัน กองขันเอานิลเกศี
ยกกระบัตรคือสัตพลี กองหลังกระบี่โคมุท
พร้อมพรั่งทั้งหน้าพลับพลา โยธาถ้วนสามสิบสมุทร
แต่ละตนล้วนมีฤทธิรุทร กวัดแกว่งอาวุธคือเปลวไฟ
เป็นเบญจเสนาสิบห้ากอง ต้องตามกระบวนทัพใหญ่
เยียดยัดอัดอึงคะนึงไป เตรียมไว้คอยลูกพระทินกร ฯ
๏ บัดนั้น พญาสุครีพชาญสมร
ครั้นพร้อมโยธาวานร บทจรไปชำระอินทรีย์ ฯ
๏ อ่าองค์ทรงเครื่องพิชัยยุทธ์ สนับเพลาเครือครุฑจำรัสศรี
ภูษาพื้นดำเชิงนาคี ผ้าทิพย์รูจีสังวาลวัลย์
สร้อยสะอิ้งเนาวรัตน์รุ้งร่วง ตาบทิศทับทรวงดวงกุดั่น
พาหุรัดทองกรมังกรพัน มงกุฎสุวรรณกรรเจียกจร
ห้อยพวงมาลัยดอกไม้มาศ องอาจดั่งพญาไกรสร
จับพระขรรค์เพชรฤทธิรอน ไปยังนิกรโยธา ฯ
๏ ได้ฤกษ์ให้เลิกพลหาญ โห่สะท้านลั่นเลื่อนสะเทือนป่า
คลายคลี่พยุหยาตรา ตรงมาสมรภูมิชัย ฯ
๏ ครั้นถึงให้หยุดนิกร โยธาวานรน้อยใหญ่
ตามแถวแนวป่าพนาลัย มั่นไว้ดูกำลังอสุรี ฯ
๏ เมื่อนั้น พญากุมภกรรณยักษี
แลไปเห็นน้องพาลี กรีพลวานรออกมา
จึ่งพินิจพิศเพ่งเล็งดู ทุกหมู่โยธีกระบี่ป่า
แล้วคิดถวิลจินดา ไอ้นี่สามารถอาจใจ
ครั้นกูจะเข้าหักหาญ เห็นจะทานกำลังมันไม่ได้
จำจะกล่าวเป็นอุบายไป ลวงให้มันถอยฤทธี
ภายหลังจึ่งจะเข้าราญรอน ต่อกรโจมจับกระบี่ศรี
เห็นจะได้ง่ายสะดวกดี ไม่ยากแก่รี้พลโยธา
คิดแล้วกวัดแกว่งอาวุธ สำแดงฤทธิรุทรแกล้วกล้า
ให้ขับรถแก้วอลงการ์ ตรงมาหน้าทัพวานร ฯ
๏ ครั้นถึงจึ่งร้องประกาศไป เหตุใดสุครีพชาญสมร
พาลีเป็นพี่ร่วมอุทร คุณดั่งบิดรก็เหมือนกัน
ไฉนมิได้กตัญญู กลับเป็นศัตรูด้วยโมหันธ์
คบกับลักษมณ์รามอาธรรม์ ฆ่าพี่ตัวนั้นให้มรณา
ชิงเอาสมบัติพัสถาน ศฤงคารบริวารของเชษฐา
ไม่กลัวเป็นกรรมเวรา ใครจะนับหน้าว่าตัวดี
เอ็งยกโยธาพลากร พวกพลวานรกระบี่ศรี
ออกมาจะต่อฤทธี ด้วยกูนี้หรือไอ้อาธรรม์ ฯ
๏ เมื่อนั้น สุครีพฤทธิแรงแข็งขัน
ได้ฟังวาจากุมภกรรณ ตบมือสรวลสันต์แล้วตอบไป
เหวยเหวยดูกรไอ้ทรลักษณ์ จะรู้จักเหตุผลก็หาไม่
อันพระทรงครุฑวุฒิไกร ไวกูณฐ์มาเป็นพระรามา
หวังปราบอสุราสาธารณ์ ให้สิ้นพวกพาลริษยา
อันพญาพาลีผู้ศักดา ได้สาบานแต่ดึกดำบรรพ์
ถ้าไม่ตรงต่อกูผู้น้อง ให้ต้องศรนารายณ์รังสรรค์
ครั้งนี้จึ่งม้วยชีวัน ด้วยเสียสัตย์ธรรม์ก็เป็นไป
ใช่กูไม่ตรงจะจงผลาญ ชิงสมบัติพัสถานนั้นหาไม่
เอ็งมาเก็บว่าด้วยอันใด ไอ้ชาติจังไรอัปรีย์
ตัวกูยกพวกพลากร จะมาราญรอนยักษี
ตัดเอาเศียรเกล้ามึงนี้ ไปถวายยังที่พลับพลา ฯ
๏ เมื่อนั้น กุมภกรรณสิทธิศักดิ์ยักษา
ได้ฟังสุครีพเจรจา โกรธาขบเขี้ยวเคี้ยวฟัน
เหม่เหม่ดูดู๋ไอ้เดียรัจฉาน อหังการกล่าวคำโมหันธ์
อันกูกับมึงนั้นไกลกัน ที่จะโรมรันประจัญตี
เห็นฤทธิ์ของเอ็งนั้นน้อยนัก ดั่งพยัคฆ์กับพญาราชสีห์
อดสูแก่หมู่โยธี เป็นไม่รู้ที่จะชิงชัย
อันต้นรังในทวีปอุดร แม้นเอ็งไปถอนเอามาได้
จึ่งจะเห็นว่ามีฤทธิไกร หาไม่มึงอย่าอหังการ์ ฯ
๏ บัดนั้น ลูกพระอาทิตย์ฤทธิ์กล้า
ไม่ทันรู้กลก็โกรธา ว่าเหวยกุมภกรรณอสุรี
อันตัวของเอ็งเป็นน้อง ร่วมท้องทศพักตร์ยักษี
แต่พี่มึงยังแพ้ฤทธี แก่กูผู้มีศักดา
เมื่อครั้งให้ยกฉัตรแก้ว เอ็งลืมไปแล้วหรือยักษา
แต่พระเมรุเอนทรุดลงมา ก็ยังว่ายกได้ว่องไว
สาอะไรกับรังในอุดร กูจะถอนเอามาไม่ได้
ว่าแล้วกวัดแกว่งพระขรรค์ชัย เหาะไปด้วยกำลังฤทธี ฯ
๏ ลัดนิ้วมือเดียวเร็วรีบ ถึงทวีปอุดรเฉลิมศรี
ลงยังพ่างพื้นปัถพี ใกล้ที่กาลจันทร์บรรพต
เห็นต้นรังใหญ่ไพศาล สูงตระหง่านแทบเทียมลมกรด
ยินดีดั่งได้โสฬส ก็รีบบทจรเข้าไป ฯ
๏ เท้ายันบ่ายันมือกระชาก สะเทือนรากดินลั่นหวั่นไหว
โยกฉุดด้วยกำลังว่องไว ก็ถอนขึ้นได้ดั่งจินดา ฯ
๏ ขุนกระบี่กวัดแกว่งสำแดงฤทธิ์ ทศทิศครื้นครั่นดั่งฟ้าผ่า
ถีบทะยานผ่านขึ้นยังเมฆา กลับมาไม่ทันนาที ฯ
๏ ครั้นถึงจึ่งร้องประกาศ ทำอำนาจดั่งพญาราชสีห์
เหวยกุมภกรรณอสุรี นี่ต้นอะไรจงบอกมา ฯ
๏ เมื่อนั้น น้องท้าวทศเศียรยักษา
เห็นวานรหย่อนกำลังกายา อสุรามิให้หยุดพัก
กวัดแกว่งคทาฤทธิรงค์ อาจองรวดเร็วดั่งผันจักร
โจนจากรถทรงพญายักษ์ เข้าไล่โหมหักราญรอน ฯ
๏ หวดซ้ายป่ายขวาอุตลุด ด้วยกำลังฤทธิรุทรดั่งไกรสร
รบชิดติดพันประจัญกร ตีต้องวานรหลายที ฯ
๏ เมื่อนั้น ลูกพระทินกรเรืองศรี
รับรองป้องกันประจัญตี ขุนกระบี่ไล่รุกบุกมา ฯ
๏ แล้วหวดด้วยต้นพญารัง เสียงดังดั่งหนึ่งฟ้าผ่า
ถูกกุมภกรรณอสุรา พฤกษาหักยับไปกับกร ฯ
๏ เมื่อนั้น น้องท้าวทศเศียรชาญสมร
หมายเขม้นเข่นฆ่าวานร ตะลุมบอนถาโถมโรมรัน ฯ
๏ ตีด้วยคทาวราวุธ สุครีพซานทรุดเหหัน
จับหนีบรักแร้กุมภัณฑ์ ก็เลิกพลขันธ์เข้าลงกา ฯ
๏ บัดนั้น ฝ่ายพลวานรถ้วนหน้า
ครั้นเห็นสุครีพผู้ศักดา เสียทีพญากุมภกรรณ
อสุรีมันจับเอาไป ต่างตระหนกตกใจตัวสั่น
จะหักหาญชิงไว้ก็ไม่ทัน ทัพนั้นก็พ่ายกระจายไป ฯ
๏ ครั้นถึงพลับพลาอลงกรณ์ วานรผู้มีอัชฌาสัย
ก็คลานเข้าไปเฝ้าพระภูวไนย บังคมไหว้แล้วทูลกิจจา
บัดนี้สุครีพฤทธิรณ เสียกลกุมภกรรณยักษา
มันจับได้พาไปลงกา ตัวข้าจะแก้ก็ไม่ทัน ฯ
๏ เมื่อนั้น พระตรีภูวนาถรังสรรค์
ฟังข่าวเร่าร้อนดังเพลิงกัลป์ ทรงธรรม์รำพึงคะนึงคิด
เป็นไฉนน้องพญาพาลี สงครามครั้งนี้ทะนงจิต
ให้เสียทีพาลาปัจจามิตร ทศทิศจะเย้ยไยไพ
คิดแล้วมีราชโองการ สั่งศรีหนุมานทหารใหญ่
ตัวท่านจงรีบตามไป ชิงชัยแก้เอาสุครีพมา ฯ
๏ บัดนั้น ลูกพระพายฤทธิแรงแข็งกล้า
ก้มเกล้ารับราชบัญชา ชุลีลาแล้วรีบออกไป ฯ
๏ ทำอำนาจผาดแผลงสำแดงฤทธิ์ ทศทิศเลื่อนลั่นหวั่นไหว
ถีบทะยานผ่านฟ้าด้วยว่องไว เร่งรีบมาในอัมพร ฯ
๏ แลเห็นพญากุมภกรรณ หนีบลูกพระสุริยันชาญสมร
ใกล้ถึงประตูพระนคร วานรก็โถมเข้าโจมตี ฯ
๏ ถีบด้วยเท้าซ้ายป่ายขวา หัตถาบีบคอยักษี
สุครีพพลัดจากอสุรี สองกระบี่ก็ช่วยกันรอนราญ ฯ
๏ เมื่อนั้น กุมภกรรณฤทธิไกรใจหาญ
ไม่ทันรู้ตัวจะต้านทาน ขุนมารเสียทีเสียใจ
ผู้เดียวรับรองป้องปัด จะต่อหัตถ์วานรก็ไม่ได้
หวดซ้ายป่ายขวาวุ่นไป จนใจจำเป็นราวี ฯ
๏ บัดนั้น สุครีพหนุมานกระบี่ศรี
เข้ากลุ้มรุมกันคลุกคลี ต่างตนต่างตีอสุรา
ส่วนลูกพระพายชัยชาญ ทะยานเข้ากัดหูซ้ายขวา
สุครีพผู้มีศักดา เข้ากัดนาสากุมภกรรณ ฯ
๏ เมื่อนั้น น้องท้าวทศเศียรรังสรรค์
จะต่อตีชิงชัยก็ไม่ทัน วิ่งถลันเข้าในทวารา ฯ
๏ เมื่อนั้น สองกระบี่ฤทธิไกรใจกลัา
เห็นยักษีหนีเข้าในลงกา ก็พากันเหาะมาด้วยฤทธี ฯ
๏ ครั้นถึงจึ่งถวายอภิวาทน์ พระตรีภูวนาถเรืองศรี
ทูลแถลงแจ้งความตามคดี ซึ่งได้ราวีกุมภัณฑ์ ฯ
๏ เมื่อนั้น พระหริวงศ์องค์นารายณ์รังสรรค์
ได้ฟังกริ้วโกรธดั่งเพลิงกัลป์ ผาดเสียงสนั่นทั้งพลับพลา
เหวยเหวยลูกพระอาทิตย์ เสียแรงมีฤทธิ์แกล้วกล้า
ไฉนไม่พิจารณา หลงด้วยอสุราอุบายกล
อันการสงครามแต่เพียงนี้ ใช่ที่ลึกลับสับสน
ให้เสียทีแทบจะเสียชนม์ นี่หากหนุมานฤทธิรณไปทัน
หาไม่จะสิ้นชีวิต ด้วยปัจจามิตรโมหันธ์
อดสูแก่หมู่กุมภัณฑ์ ให้มันกำเริบทะนงใจ
เสียทีเป็นจอมโยธา รักษาตัวเองก็ไม่ได้
จะใคร่ฆ่าฟันให้บรรลัย หากทำชอบไว้แต่เดิมที ฯ
๏ บัดนั้น พญาสุครีพกระบี่ศรี
ความกลัวเพียงสิ้นชีวี จึ่งสนองวาทีพระทรงฤทธิ์
ซึ่งข้าทำการด้วยประมาท ให้ขายเบื้องบาทนั้นโทษผิด
ควรที่ถึงสิ้นชีวิต หากพระจักรกฤษณ์เมตตา
พระคุณล้ำลบภพไตร จะเปรียบสิ่งใดก็เบากว่า
ขอเอาพระเดชเดชา ปกเกล้าเกศาวานร ฯ
๏ เมื่อนั้น พระจักรกฤษณ์ฤทธิรงค์ทรงศร
ได้ฟังลูกพระทินกร ภูธรยิ้มพรายสบายใจ
จึ่งตรัสชมคำแหงหนุมาน ควรท่านที่เป็นทหารใหญ่
ว่าแล้วเสด็จคลาไคล เข้าในสุวรรณพลับพลา ฯ
๏ เมื่อนั้น พญากุมภกรรณยักษา
หูขาดจมูกขาดเวทนา กายาชอกช้ำไม่สมประดี
ยิ่งคิดยิ่งแค้นแสนเทวษ ชลเนตรอาบพักตร์ยักษี
เดินพลางทางจะคิดราวี อสุรีก็รีบขึ้นมา ฯ
๏ ครั้นถึงน้อมเศียรอภิวาทน์ แทบบาทสมเด็จพระเชษฐา
ให้อดสูแก่หมู่เสนา ดั่งว่าจะม้วยชีวัน ฯ
๏ เมื่อนั้น ทศเศียรสุริย์วงศ์รังสรรค์
เห็นน้องท้าวเจ็บปวดจาบัลย์ กุมภัณฑ์ตระหนกตกใจ
จึ่งมีพระราชบัญชา เจ้าผู้ฤทธาแผ่นดินไหว
ออกไปรณรงค์ด้วยพวกภัย เหตุใดจึ่งเป็นดั่งนี้ ฯ
๏ เมื่อนั้น พญากุมภกรรณยักษี
ได้ฟังพระราชวาที อสุรีสนองพระบัญชา
ตัวข้ายกพวกพลากร ไปราญรอนกับไอ้ลิงป่า
จับได้สุครีพหนีบมา ใกล้ถึงทวาราธานี
มีวานรหนึ่งใจหาญ ชื่อว่าหนุมานกระบี่ศรี
มันติดตามมาทันที เข้าโจมตีชิงเอาสุครีพไป
ตัวน้องผู้เดียวไม่ทันรู้ จะต้านต่อรอสู้ก็ไม่ได้
เสียทีดั่งเสียชีวาลัย น้อยใจเป็นพ้นพรรณนา ฯ
๏ เมื่อนั้น ทศเศียรสุริย์วงศ์ยักษา
สวมสอดกอดองค์อนุชา แก้วตาของพี่อย่าเสียใจ
ธรรมดาเกิดมาเป็นบุรุษ สุดแต่ปัญญานั้นเป็นใหญ่
อันการศึกเสียทีแลมีชัย มิใช่แต่องค์พระน้องรัก
ตัวเจ้าก็ทรงอานุภาพ ปราบได้ทั่วไปทั้งไตรจักร
อันศึกเพียงนี้ไม่หนักนัก จงคิดหักเอาชัยแก่ไพรี
ให้เป็นเกียรติไปภายหน้า ตราบสิ้นดินฟ้าราศี
จะละห้อยน้อยใจไปไยมี เจ้าพี่เร่งคิดไปต่อกร ฯ
๏ เมื่อนั้น กุมภกรรณอุปราชชาญสมร
ฟังพระเชษฐาฤทธิรอน ตรัสสอนก็คิดมานะใจ
จึ่งทูลว่ามนุษย์กับลิงป่า น้องจะมล้างชีวาเสียให้ได้
แต่ว่าจะลาพระองค์ไป เอาหอกชัยในชั้นพรหมาน
ชื่อโมกขศักดิ์วราวุธ ฤทธิรุทรดั่งแสงสุริย์ฉาน
แล้วจึ่งกลับไปรอนราญ สังหารหมู่ราชไพรี ฯ
๏ เมื่อนั้น ท้าวยี่สิบกรยักษี
ได้ฟังน้องท้าวกล่าววาที ยินดีดั่งได้โสฬส
ลูบหลังแล้วมีสุนทร เจ้าผู้ฤทธิรอนดั่งจักรกรด
อันมนุษย์วานรที่คิดคด จะม้วยหมดด้วยมืออนุชา ฯ
๏ เมื่อนั้น กุมภกรรณสุริย์วงศ์ยักษา
บังคมก้มเกล้าชุลีลา ออกมาจากท้องพระโรงชัย ฯ
๏ แล้วจึ่งผาดแผลงสำแดงฤทธิ์ ทศทิศกัมปนาทหวาดไหว
ถีบทะยานผ่านฟ้าด้วยว่องไว เหาะไปโดยทางอัมพร ฯ
๏ ถึงชั้นพรหมามหาสถาน ขุนมารมีใจสโมสร
บังคมบาทองค์ท้าวแปดกร ทูลด้วยสุนทรวาจา
บัดนี้ลงกานคเรศ เกิดเหตุรณรงค์เข่นฆ่า
จะขอโมกขศักดิ์อันศักดา ไปต่อฤทธาไพรี ฯ
๏ เมื่อนั้น องค์บรมพรหเมศเรืองศรี
ได้ฟังกุมภกรรณพาที จึ่งมีบัญชาตรัสไป
อันซึ่งหอกแก้วโมกขศักดิ์ ประหลาดนักกูคิดสงสัย
ราคีไม่มีเท่ายองใย เหตุไฉนจึ่งเป็นสนิมมา
เอ็งสิทรงธรรม์ทศพิธ ประมาทจิตสิ่งใดกระมังหนา
จึ่งเผอิญให้เทพสาตรา ปรากฏวิปริตไปดั่งนี้ ฯ
๏ เมื่อนั้น กุมภกรรณสุริย์วงศ์ยักษี
ได้ฟังเทวราชวาที อสุรีก็ทูลสนองไป
ตัวข้านี้ตั้งอยู่ในธรรม์ จะมืดมัวโมหันธ์ก็หาไม่
ทศพักตร์ก่อเหตุเภทภัย ไปลักองค์นางสีดา
อันเป็นเมียของพระราม ผัวเขาจึ่งตามมาเคี่ยวฆ่า
ครั้นห้ามให้ดีก็โกรธา จึ่งต้องรบราไพรี
ด้วยเป็นเชษฐาก็สุดคิด เอาชีวิตสนองคุณพี่
ขอพระเป็นเจ้าจงปรานี เป็นที่พึ่งข้ากุมภัณฑ์ ฯ
๏ เมื่อนั้น ท้าวอัชดาพรหมรังสรรค์
ได้ฟังวาจากุมภกรรณ จึ่งมีบัญชาตอบไป
อันทศเศียรขุนมาร สาธารณ์ชั่วช้าหยาบใหญ่
เบียดเบียนเทวาสุราลัย นํ้าใจกำเริบอหังการ์
ว่าแล้วองค์ท้าวจตุรพักตร์ ก็หยิบโมกขศักดิ์ให้ยักษา
ตัวเอ็งอย่าเสียสัตยา ตามวงศ์พรหมาธิบดี ฯ
๏ เมื่อนั้น กุมภกรรณสิทธิศักดิ์ยักษี
รับเอาหอกแก้วมณี อสุรีถวายบังคมคัล
ลาองค์บรมพรหมินทร์ สำแดงเดชฟ้าดินไหวหวั่น
ออกจากวิมานแก้วแพร้วพรรณ กุมภัณฑ์ก็เหาะกลับมา ฯ
๏ ครั้นถึงลงกานคเรศ น้องท้าวสิบเกศยักษา
จึ่งมีพระราชบัญชา สั่งฤทธิกาสูรขุนมาร
จงไปตั้งโรงพิธี กว้างขวางยาวรีไพศาล
เชิงพระเมรุใกล้ฝั่งชลธาร ให้โอฬารด้วยแสงพรายพรรณ ฯ
๏ บัดนั้น จึ่งฤทธิกาสูรตัวขยัน
รับสั่งพญากุมภกรรณ ถวายบังคมคัลแล้วออกมา ฯ
๏ จึ่งกะเกณฑ์ตามที่พนักงาน ทุกหมวดหมู่มารซ้ายขวา
พากันออกจากพารา บ่ายหน้าไปพระเมรุคีรี ฯ
๏ ครั้นถึงฟากฝั่งสีทันดร จึ่งสั่งนิกรยักษี
ให้ตั้งโรงราชพิธี ยังที่ริมฝั่งชลธาร ฯ
๏ บัดนั้น ฝ่ายหมู่โยธาทวยหาญ
ได้ฟังนายสั่งก็ลนลาน จัดการพร้อมกันทุกหมวดกอง ฯ
๏ ปลูกเป็นโรงราชพิธี อลงกตยาวรีสิบเก้าห้อง
หลังคาดาดแดงแย่งทอง ช่อฟ้ากุก่องอลงการ์
จตุรมุขงามแม้นพิมานสวรรค์ หน้าบันดั่งเทพเลขา
เพดานแดงประดับด้วยดารา ห้อยพวงบุปผามาลัย
รายริ้วราชวัติฉัตรจรง ทิวธงเรียงรายปลายไสว
ล้อมแผ่นศิลาอำไพ ที่ลับหอกชัยอสุรี ฯ
๏ เมื่อนั้น พญากุมภกรรณยักษี
เสด็จเหนือแท่นแก้วมณี ในที่ท่ามกลางเสนา
จึ่งมีพระราชบรรหาร ตรัสสั่งมหากาลยักษา
จงเตรียมรถแก้วแววฟ้า กับหมู่โยธาพลากร
กูจะไปตั้งกิจพิธี ยังที่พระเมรุสิงขร
ลับโมกขศักดิ์ฤทธิรอน มล้างมนุษย์วานรให้วายปราณ ฯ
๏ บัดนั้น มหากาลเสนาใจหาญ
ก้มเกล้ารับสั่งพญามาร ก็วิ่งลนลานออกไป ฯ
๏ เกณฑ์มารเป็นหมู่พยุหบาตร โดยกระบวนประพาสป่าใหญ่
ห้าพันล้วนพวกธงชัย แห่ในเบื้องหน้าพญามาร
กองขวาคอยป้องล้วนถือปืน แปดพันเลือกพื้นทหารหาญ
กองซ้ายถือศรเผ่นทะยาน แปดพันคอยผลาญปัจจามิตร
กองหลังถือธนูกำซาบ โล่ดั้งหอกดาบกระบี่กริช
เตรียมทั้งรถทองชวลิต เสร็จตามประกาศิตอสุรา ฯ
๏ เมื่อนั้น กุมภกรรณสุริย์วงศ์ยักษา
ครั้นรุ่งสางสว่างเวลา เสด็จมาเข้าที่สรงชล ฯ
๏ ชำระสระสนานสำราญกาย สุหร่ายแก้วโปรยปรายดั่งสายฝน
ทรงสุคนธารสเสาวคนธ์ ปรุงปนทิพย์มาศสุมามาลย์
สนับเพลารายพลอยเครือแย่ง ภูษาชายแครงกระหนกก้าน
ชายไหวชายแครงอลงการ ทรงมหาสังวาลทับทิมพราย
ทับทรวงสร้อยสนสะอิ้งแก้ว ตาบทิศเพชรแพร้วฉานฉาย
พาหุรัดทองกรจำหลักลาย ธำมรงค์พลอยรายกรรเจียกจร
ห้อยพวงมาลัยดอกไม้ทัด ขัดพระขรรค์เพชรรัตน์ประภัสสร
จับพระแสงโมกขศักดิ์ฤทธิรอน กรายกรไปขึ้นพิชัยรถ ฯ
๏ รถเอยราชรถนิล โกมินกงมาศมรกต
ทรงงามสามงอนอ่อนชด ชั้นลดช่อลอยล้วนพลอยเพชร
แก้วกระหนาบกาบกระหนกนกกลาย บัวหงายบังเงากระจังเก็จ
บัลลังก์บุลวดผอวดเม็ด แสงเตร็จส่องตรัสเมฆา
ขุนรถขับรีบโตคะนอง ลอยทางเลื่อนท้องเวหา
เครื่องสูงครบสิ่งดาษดา แสงระยับสายระย้าจามร
เสียงฆ้องซ้องขานประสานแตร คู่แห่เคียงโห่ธงสลอน
เยี่ยมข้ามยอดเขายุคุนธร ผาดจรพ้นเจ็ดสมุทรไป ฯ
๏ ครั้นถึงโรงราชพิธี เชิงพระเมรุคีรีเขาใหญ่
จึ่งสั่งเสนาผู้ร่วมใจ ให้เกณฑ์กันกระเวนตรวจตรา
ทั่วทั้งทางบกทางนํ้า ตั้งกองประจำรักษา
เน่าหนอนอย่าให้มีมา ที่ในมหาสาคร
สั่งแล้วเสด็จยุรยาตร องอาจดั่งพญาไกรสร
ลงจากรถแก้วอลงกรณ์ บทจรเข้าโรงพิธี ฯ
๏ จึ่งจุดธูปเทียนบูชา โปรยปรายมาลาเจ็ดสี
เอาเลือดโคถึกมฤคี จัดใส่บัตรพลีพลีกรรม์
เสร็จแล้วยอกรขึ้นเหนือเกศ ไหว้บรมพรหเมศรังสรรค์
บริกรรมพระเวทครบพัน ลับโมกขศักดิ์อันฤทธี ฯ
๏ เมื่อนั้น พระสุริย์วงศ์องค์นารายณ์เรืองศรี
ครั้นแสงทองส่องฟ้าธาตรี ตื่นจากแท่นที่ไสยา
ชำระพระองค์สรงพระพักตร์ แล้วชวนพระลักษมณ์กนิษฐา
เสด็จยุรยาตรคลาดคลา ออกหมู่เสนาพลากร ฯ
๏ ลดองค์ลงเหนือแท่นแก้ว อันเพริศแพร้วจำรัสประภัสสร
พร้อมหมู่ทหารฤทธิรอน ภูธรตรัสถามพิเภกไป
อันกุมภกรรณยักษา เพลาวันนี้เป็นไฉน
จึ่งไม่ยกพหลพลไกร ออกมาชิงชัยราวี ฯ
๏ บัดนั้น พญาพิเภกยักษี
ได้ฟังพระราชวาที ชุลีกรสนองพระบัญชา
อันซึ่งพญากุมภกรรณ ไม่ยกพลขันธ์มาเข่นฆ่า
ไปลับโมกขศักดิ์อันศักดา ยังมหาเมรุมาศบรรพต
แม้นเสร็จสี่คมเมื่อใด จะเรืองฤทธิไกรดั่งไฟกรด
ปราบไปได้ถึงโสฬส ทั่วทั้งทศทิศไม่ต้านทาน ฯ
๏ เมื่อนั้น พระจักรีผู้ปรีชาหาญ
ได้ฟังพิเภกแจ้งการ จึ่งมีบรรหารถามไป
อันซึ่งอาวุธของขุนยักษ์ เรืองฤทธิ์สิทธิศักดิ์แผ่นดินไหว
เราจะคิดอ่านประการใด อย่าให้ทำได้ดังจินดา ฯ
๏ บัดนั้น พญาพิเภกยักษา
ก้มเกล้าสนองพระบัญชา ว่ากุมภกรรณขุนมาร
ตัวเพื่อนนั้นแสนสะอาดนัก รักแต่รสกลิ่นที่หอมหวาน
อบรมลูบไล้สุคนธ์ธาร เป็นนิจกาลทุกวันไป
ทุกสิ่งสารพันเน่าเหม็น แม้นเห็นรากท้นไม่ทนได้
ขอให้วายุบุตรวุฒิไกร กับองคตผู้ไวปัญญา
นิมิตเป็นกาจิกสุนัขเน่า ลอยเข้าให้ใกล้ยักษา
ลับหอกไม่ได้ดั่งจินดา น่าที่จะเสียพิธี ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกอสุรี จึ่งมีพระราชโองการ
ตรัสสั่งองคตวายุบุตร ท่านผู้ฤทธิรุทรกล้าหาญ
จงไปมล้างพิธีขุนมาร ด้วยปรีชาชาญของวานร ฯ
๏ บัดนั้น องคตหนุมานชาญสมร
ก้มเกล้ารับสั่งพระสี่กร ลาแล้วบทจรออกมา ฯ
๏ ต่างตนสำแดงแผลงฤทธิ์ เสียงสนั่นครรชิตทุกทิศา
ถีบทะยานผ่านขึ้นยังเมฆา บ่ายหน้าไปพระเมรุคีรี ฯ
๏ ครั้นถึงจึ่งเห็นขุนมาร อานหอกโมกขศักดิ์เรืองศรี
อยู่ในโรงราชพิธี ใกล้ที่ริมฝั่งสีทันดร
สองนายก็ลงจากอากาศ องอาจดั่งพญาไกรสร
ต่างตนร่ายเวทฤทธิรอน วานรนิมิตกายา ฯ
๏ หนุมานนั้นเป็นสุนัขตาย พองเน่ากลิ่นอายเหม็นกล้า
องคตนั้นกลายเป็นกา จับจิกลอยมาในวารี ฯ
๏ เมื่อนั้น พญากุมภกรรณยักษี
ลับหอกอยู่ในพิธี อสุรีแลไปในสาคร
เห็นสุนัขเน่าลอยมาวนอยู่ มีหมู่แมลงวันตอมว่อน
กาจิกเหม็นตลบอบขจร หมู่หนอนคลาคลํ่าทั้งกายา
แต่เห็นก็ให้อาเจียน คลื่นเหียนเวียนพักตร์ยักษา
ลับหอกไม่ได้ดั่งจินดา ก็ลุกมายังรถมณี ฯ
๏ แล้วมีพระราชบรรหาร ให้เลิกพลมารยักษี
จากเชิงพระเมรุคีรี รีบเข้าธานีลงกา ฯ
๏ บัดนั้น องคตหนุมานหาญกล้า
ครั้นเห็นกุมภกรรณอสุรา เลิกพลโยธาพลากร
สองกระบี่ผู้มีฤทธิรณ ต่างตนชื่นชมสโมสร
ก็กลับกลายกายาเป็นวานร ขึ้นจากสาครสมุทรไท ฯ
๏ สองนายสำแดงกำลังหาญ สุธาธารกัมปนาทหวาดไหว
ถีบทะยานผ่านฟ้าด้วยว่องไว ตรงไปสุวรรณพลับพลา ฯ
๏ ครั้นถึงน้อมเศียรบังคมทูล นเรนทร์สูรปิ่นภพนาถา
ข้าไปมล้างกิจวิทยา อสุรานั้นเสียพิธี ฯ
๏ เมื่อนั้น พระจักรรัตน์แก้วเรืองศรี
ได้ฟังสองทหารก็ยินดี จึ่งมีบัญชาตรัสไป
มิเสียทีเป็นวงศ์เทเวศร์ ฤทธิ์เดชปรีชาไม่หาได้
ทั้งความคิดวิทยาก็ว่องไว ใช้ไหนสำเร็จดั่งจินดา
จงทรงเดชาอานุภาพ ปราบไปในทศทิศา
ตรัสแล้วเสด็จยาตรา เข้าห้องไสยาอลงกรณ์ ฯ
๏ เมื่อนั้น ฝ่ายกุมภกรรณชาญสมร
ครั้นถึงลงกาพระนคร บทจรเข้าเฝ้าอสุรี ฯ
๏ จึ่งน้อมเศียรเกล้าบังคมบาท พระเชษฐาธิราชยักษี
ทูลความตามเสียพิธี ถ้วนถี่เสร็จสิ้นแต่เดิมมา ฯ
๏ เมื่อนั้น ท้าวราพณาสูรยักษา
ได้ฟังพระราชอนุชา อสุราสลดระทดใจ
นิ่งขึงตะลึงรำพึงคิด ร้อนจิตผะผ่าวดั่งเพลิงไหม้
แล้วมีวาจาตอบไป อันพระสมุทรใหญ่สีทันดร
พ้นวิสัยไกลเขตมนุษย์ เป็นที่ภุชงค์สโมสร
ละเอียดกว่าน้ำในสาคร บห่อนจะมีมลทิน
ถึงแววยูงตกก็ไม่คง จะจมลงที่ในกระแสสินธุ์
สุนัขตายลอยมาในวาริน กากินบินจับจิกมา
ชะรอยไอ้พิเภกทรชน บอกกลแก่พวกกระบี่ป่า
มาล้างพิธีสาตรา ถึงเสียวิทยาอย่าเสียใจ
อันโมกขศักดิ์ของเจ้านี้ สามภพธาตรีไม่ต่อได้
รุ่งขึ้นจงยกออกไป ฆ่าเสียให้สิ้นพวกพาล ฯ
๏ เมื่อนั้น พญาภุมภกรรณใจหาญ
ได้ฟังพระเชษฐาบัญชาการ ขุนมารสนองพระวาที
อันความแค้นของน้องนี้เหลือแค้น แน่นอกร้อนใจดั่งไฟจี่
ถึงตายไม่เสียดายชีวี ข้านี้จะแก้มือมัน
ทูลแล้วถวายบังคมลา พระเชษฐาธิราชรังสรรค์
เสด็จย่างเยื้องจรจรัล มาปราสาทสุวรรณรูจี ฯ
๏ ครั้นถึงจึ่งมีบรรหาร สั่งฤทธิกาลยักษี
จงเตรียมจัตุรงค์โยธี พรุ่งนี้จะยกไปชิงชัย ฯ
๏ บัดนั้น ฤทธิกาลเสนาผู้ใหญ่
รับสั่งบังคมแล้วออกไป จากในพระโรงรัตนา ฯ
๏ จัดหมู่ทหารชำนาญยุทธ์ ถือปืนคาบชุดเป็นทัพหน้า
กองขันถือคาบศิลา ลํ่าสันกายาเรี่ยวแรง
เกียกกายลำพองคะนองศึก ห้าวฮึกถือธนูขัดแล่ง
กองหลวงล้วนขัดดาบแดง มือถือทวนแทงถ้วนตน
ยุกกระบัตรล้วนถือหอกใหญ่ นายหมวดตรวจไพร่กุลาหล
กองหนุนเลือกล้วนคงทน ถือง้าวคำรนจะราญรอน
กองหลังมือถืออาวุธ สำแดงฤทธิรุทรดั่งไกรสร
เตรียมทั้งรถทรงอลงกรณ์ คอยเสด็จบทจรอสุรา ฯ
๏ เมื่อนั้น กุมภกรรณสุริย์วงศ์ยักษา
ครั้นรุ่งสางสว่างเวลา เสด็จมาสระสรงวาริน ฯ
๏ สุหร่ายแก้วโปรยปรายดั่งสายฝน ทรงสุคนธ์เฟื่องฟุ้งจรุงกลิ่น
สนับเพลาเชิงรูปนาคินทร์ ภูษาเครือกินรีรำ
สอดใส่ฉลององค์อย่างน้อย เกราะพลอยมรกตเขียวขำ
รัดอกล้วนบุษราคัม ประจำยามเคียงคั่นกุดั่นดวง
สร้อยสนสังวาลสะอิ้งแก้ว ตาบทิศเพชรแววรุ้งร่วง
เฟื่องห้อยพลอยประดับทับทรวง พาหุรัดแก้วดวงทองกร
สอดใส่ธำมรงค์เนาวรัตน์ กรรเจียกแก้วจำรัสประภัสสร
จับโมกขศักดิ์ฤทธิรอน บทจรมาขึ้นรถทรง ฯ
๏ รถเอยรถศึก เจ็ดงอนพันลึกงามระหง
กำแก้วสลับประกับกง ดุมวงประดับทับทิมพราย
บัลลังก์รายรูปสิงห์สลับครุฑ กรยุดนาคหิ้วเฉิดฉาย
เทพนมประนมนิ้วเรียงราย จตุรมุขงามคล้ายพิมานรัตน์
เทียมโตสองพันตัวคะนอง สารถีขับคล่องยืนหยัด
รวดเร็วดั่งหนึ่งลมพัด มยุรฉัตรเครื่องสูงเรียงรัน
ปี่กลองฆ้องขานประสานเสียง สำเนียงพลโห่เลื่อนลั่น
ผงคลีมืดคลุ้มชอุ่มควัน รีบเร่งพลขันธ์ออกมา ฯ
๏ ครั้นถึงสมรภูมิชัย จึ่งให้หยุดพลไกรซ้ายขวา
ตั้งเป็นกระบวนครุฑา อยู่ที่ชายป่าพนาดร ฯ
๏ เมื่อนั้น พระรามสุริย์วงศ์ทรงศร
ไสยาสน์เหนืออาสน์อลงกรณ์ ภูธรดำริตริไตร
ชิชะไมยราพขุนยักษ์ มาลอบลักสะกดกูได้
ผู้อื่นก็จะสิ้นชีวาลัย อยู่ที่ตํ่าใต้บาดาล
แต่นิ่งนึกตรึกไปไม่ไสยา จนแสงทองส่องฟ้าฉายฉาน
พระพายชายพัดรำเพยพาน สุมามาลย์หอมกลิ่นระคนกัน
หมู่วิหคเร่าร้องถวายเสียง สำเนียงฆ้องกลองก้องสนั่น
ดาวเดือนเลื่อนลับสัตภัณฑ์ สุริยันเยี่ยมยอดบรรพตา ฯ
๏ จึ่งชำระสระสรงทรงเครื่อง อร่ามเรืองดั่งเทพเลขา
พระกรจับศรอันศักดา เสด็จออกหน้าพลับพลาชัย ฯ
๏ พร้อมทหารทั้งสองนคเรศ น้อมเกศยอกรบังคมไหว้
เกลื่อนกลาดดาษเฝ้าพระภูวไนย ดั่งดาวล้อมแขไขในอัมพร
พอได้ยินสำเนียงกึกก้อง สะเทือนท้องมรกตสิงขร
ผงคลีบดบังทินกร ภูธรจึ่งมีพระบัญชา
ดูกรพิเภกกุมภัณฑ์ อันเสียงเลื่อนลั่นสนั่นป่า
จะเป็นทัพกุมภกรรณยกมา หรือว่าอสูรตนใด ฯ
๏ บัดนั้น พิเภกผู้มีอัชฌาสัย
ได้ฟังบัญชาภูวไนย บังคมไหว้สนองวาที
อันทัพที่ยกออกมา คือพญากุมภกรรณยักษี
ทรงโมกขศักดิ์อันฤทธี วันนี้เห็นมีกำลังนัก ฯ
๏ เมื่อนั้น พระรามสุริย์วงศ์ทรงจักร
ได้ฟังน้องท้าวทศพักตร์ ว่าทัพขุนยักษ์ที่ยกมา
มีกำลังด้วยเทพอาวุธ ทั้งเรืองฤทธิรุทรแกล้วกล้า
จึ่งมีพระราชบัญชา ถามพญาพิเภกอสุรี
ครั้งนี้จะเห็นผู้ใด จะต่อกรชิงชัยด้วยยักษี
จึ่งจะไม่เสียท่วงที แก่ไอ้อสุรีอาธรรม์ ฯ
๏ บัดนั้น พิเภกโหราตัวขยัน
รับสั่งพระองค์ทรงสุบรรณ บังคมคัลสนองพระวาจา
อันท้าวพญาวานร เห็นไม่ต้านทานกรยักษา
ขอให้พระศรีอนุชา ไปต่อฤทธาด้วยขุนมาร ฯ
๏ เมื่อนั้น พระจักรกฤษณ์ลือฤทธิ์ทุกทิศาล
ได้ฟังพิเภกโหราจารย์ ผ่านฟ้าชื่นชมยินดี
จึ่งว่าดูกรเจ้าลักษมณ์ น้องรักผู้ร่วมชีวิตพี่
จงยกพหลโยธี ไปต่อตีดูกำลังอสุรา ฯ
๏ เมื่อนั้น น้องพระหริรักษ์นาถา
น้อมเศียรกราบลงกับบาทา แล้วสนองบัญชาด้วยยินดี
ตัวน้องขอรองฉลองบาท พระเชษฐาธิราชเรืองศรี
สู้ตายไม่เสียดายชีวี มิให้เคืองธุลีพระทรงฤทธิ์ ฯ
๏ เมื่อนั้น พระภุชพงศ์องค์นารายณ์จักรกฤษณ์
ฟังพระอนุชาร่วมชีวิต ดั่งสุรามฤตชโลมทา
ตรัสสั่งลูกพระสุริย์ฉาน ให้ตรวจเตรียมทวยหาญซ้ายขวา
ไปด้วยพระศรีอนุชา เข่นฆ่าอริราชไพรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จัดเอาสุรกานต์ชาญยุทธ์ คุมพลเจ็ดสมุทรเป็นกองหน้า
เกียกกายเกสรทมาลา คุมโยธาถ้วนสิบสมุทรไท
กองหลวงนั้นพลสิบห้าสมุทร เลือกล้วนฤทธิรุทรแผ่นดินไหว
ยกกระบัตรโคมุทวุฒิไกร คุมไพร่สิบสมุทรวานร
กองหลังมหัทวิกัน พลขันธ์เจ็ดสมุทรชาญสมร
กวัดแกว่งอาวุธสำหรับกร ดั่งจะช้อนเอาพื้นแผ่นดิน
ต่างตนลำพองคะนองศึก เริงร่านหาญฮึกด้วยกันสิ้น
เตรียมทั้งรถแก้วโกมิน กบินทร์คอยเสด็จยาตรา ฯ
๏ เมื่อนั้น พระลักษมณ์สุริย์วงศ์นาถา
ลาองค์สมเด็จพระจักรา เสด็จมาที่สรงชลธาร ฯ
๏ ให้ไขท่อแก้วปทุมทอง เป็นละอองเฟื่องฟุ้งหอมหวาน
สุคนธาปรุงทิพย์สุมามาลย์ สนับเพลาเครือก้านสุบรรณบิน
ภูษาพื้นสีเขียวขำ ทองชํ้าเชิงรูปภุชงค์สิ้น
[1]ชายแครงช่อเครือกินริน ชายไหวรายนิลกระหนกครุฑ
ทับทรวงร่วงแสงสังวาลวัลย์ ตาบทิศกุดั่นประดับบุษย์
เฟืองห้อยร้อยห่วงชมพูนุท ธำมรงค์เรือนครุฑทองกร
พาหุรัดเป็นรูปนาคกลาย มงกุฎแก้วแพร้วพรายประภัสสร
ขัดพระขรรค์จับศิลป์ฤทธิรอน บทจรขึ้นรถพรรณราย ฯ
๏ รถเอยราชรถแก้ว ดุมวงกงแวววิเชียรฉาย
แปรกหามงามพริ้มโพยมพราย จำหลักลายภาพล้อมบัลลังก์ลอย
เสาแก้วมังกรกระหนกมาศ เครือหงส์ลงหาดช่อห้อย
จัตุรมุขสุกพลามอร่ามพลอย ท้ายเฉิดงอนช้อยด้วยธงชาย
สารถีขับเทพสินธพ ลำพองรบผาดเผ่นเขม้นหมาย
เครื่องสูงจับพื้นโพยมพราย ธงรายนำริ้วเป็นทิวไป
เสียงฆ้องกลองประโคมโครมครื้น สะท้านพื้นทั่วภพแผ่นดินไหว
หมู่ทหารขานโห่เอาชัย รีบพวกพลไกรยาตรา ฯ
๏ ครั้นถึงเห็นทัพกุมภกรรณ ตั้งมั่นอยู่ริมชายป่า
จึ่งให้หยุดพหลโยธา จะดูกิริยาอสุรี ฯ
๏ เมื่อนั้น พญากุมภกรรณยักษี
ยืนรถอยู่กลางโยธี เห็นทัพกระบี่ยกมา
มนุษย์น้อยเป็นจอมพลากร แน่งน้อยอรชรดั่งเลขา
ผิวพักตร์ผ่องเพียงพระจันทรา ใครเห็นเป็นน่าจำเริญใจ
จึ่งมีพระราชบรรหาร สั่งพวกพลมารน้อยใหญ่
ให้แยกเป็นปีกกาออกไป มั่นไว้อย่าเพ่อเข้าโจมตี
ตรัสแล้วก็ทำสีหนาท องอาจดั่งพญาราชสีห์
ให้ขับรถรัตน์มณี ฝ่าหมู่โยธีขึ้นมา ฯ
๏ จึ่งร้องว่าเหวยมนุษย์น้อย กระจ้อยร่อยเท่านิ้วหัตถา
ดั่งสตรีมีลักษณ์โสภา นี่หรือชื่อว่าพระลักษมณ์
เราเห็นก็เป็นเอ็นดู จะองอาจมาสู้โมกขศักดิ์
ที่ไหนจะครือมือยักษ์ เห็นจักไม่รอดชีวี
จงเร่งเลิกทัพกลับไป บอกให้พระรามผู้พี่
ออกมารณรงค์ต่อตี ใครดีจะได้เห็นกัน ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังวาจากุมภกรรณ จึ่งมีบัญชาตอบไป
เหวยเหวยดูกรขุนมาร อย่าอวดหาญเจรจาหยาบใหญ่
เราคือพระกาลชาญชัย ฤทธิไกรเลิศลบโลกา
ตัวท่านเป็นน้องทศพักตร์ ถือแต่โมกขศักดิ์คมกล้า
ฝ่ายเราเป็นน้องพระจักรา ทรงศรศักดาวราวุธ
แต่สังหารผลาญชีพชีวัน กุมภัณฑ์ตายยับนับสมุทร
อย่าอ้างถึงองค์พระทรงครุฑ ผู้เป็นมงกุฎธาตรี
ตัวกูยกมาจะสังหาร ตัดเอาเศียรมารยักษี
ไปถวายเบื้องบาทพระจักรี ยังที่สุวรรณพลับพลา ฯ
๏ เมื่อนั้น พญากุมภกรรณยักษา
ได้ฟังพระลักษมณ์เจรจา โกรธาคือไฟบรรลัยกัลป์
ขบเขี้ยวเคี้ยวฟันกระทืบบาท ทำอำนาจดั่งหนึ่งฟ้าลั่น
เหม่เหม่มนุษย์เท่าแมลงวัน กูจะหั่นให้ยับทั้งอินทรีย์
ว่าแล้วจึ่งมีบรรหาร สั่งโลทันมารสารถี
ให้กลับรถรัตน์มณี มาที่ประชุมโยธา ฯ
๏ แล้วมีสีหนาทประกาศไป เหวยพวกพลไกรทัพหน้า
เร่งเข้าราวีตีประดา ฆ่าหมู่วานรให้วายปราณ ฯ
๏ บัดนั้น โยธากองหน้าใจหาญ
ก้มเกล้ารับสั่งพญามาร ทะยานเข้าตีทัพวานร ฯ
๏ พุ่งซัดอาวุธเป็นห่าฝน ต่างตนก็ยิงธนูศร
โห่สนั่นลั่นฟ้าดินดอน ฟันฟอนอุตลุดวุ่นไป ฯ
๏ บัดนั้น ฝ่ายพลวานรน้อยใหญ่
รบรับสัประยุทธ์ชิงชัย ว่องไวถาโถมโจมตี
ตีนถีบปากกัดพัลวัน ติดพันกับหมู่ยักษี
เป็นเหล่าเหล่ารบรุกคลุกคลี ถ้อยทีไม่ละลดกร ฯ
๏ บัดนั้น ฝ่ายหมู่โยธาชาญสมร
ขับกันหนุนเนื่องเข้าราญรอน ไล่ตีวานรอลวน ฯ
๏ กลอกกลับจับกันหลายท่า ต่างตีต่างฆ่าสับสน
ถ้อยทีมีฤทธิแรงรน ต่างหาญต่างทนเข้าราวี ฯ
๏ บัดนั้น จึ่งหมู่โยธากระบี่ศรี
หลบหลีกว่องไวในที โถมเข้าโจมตีพลมาร ฯ
๏ หัวขาดตีนขาดดาษดา ด้วยกำลังฤทธากล้าหาญ
อสุราแตกย่นไม่ทนทาน วิ่งพล่านไม่รอต่อตี ฯ
๏ บัดนั้น จึ่งตรีพลัมยักษี
ทั้งฤทธิกาสูรอสุรี อีกพัทกาวีกุมภัณฑ์
เห็นพลแตกพ่ายกระจายมา ต่างตนโกรธาตัวสั่น
กวัดแกว่งอาวุธดั่งไฟกัลป์ เข้าไล่โรมรันวานร ฯ
๏ สามนายแยกกันประจัญตี ท่วงทีองอาจดั่งไกรสร
หวดซ้ายป่ายขวาด้วยฤทธิรอน ตะลุมบอนกลางหมู่กระบี่ไพร ฯ
๏ บัดนั้น สุรเสนสุรกานต์น้อยใหญ่
ทั้งนิลขันชาญชัย เห็นสามยักษ์ไล่รุกบุกมา
กริ้วโกรธพิโรธดั่งไฟฟอน สำแดงฤทธิรอนแกล้วกล้า
ขบเขี้ยวเคี้ยวฟันสนั่นฟ้า โถมเข้ารับหน้าอสุรี ฯ
๏ สุรเสนเผ่นโผนโจนจับ กับตรีพลัมยักษี
สุรกานต์ผู้ชาญฤทธี จับพัทกาวีขุนมาร
อันนิลขันผู้ศักดา จับฤทธิกาสูรใจหาญ
หกนายโรมรันประจัญบาน ต่อกรรอนราญไม่งดกัน ฯ
๏ บัดนั้น ทั้งสามอสุราแข็งขัน
ถาโถมโรมรุกบุกบัน ตีประจัญกับสามวานร ฯ
๏ ต่างแทงต่างฟันต่างจับ กลอกกลับด้วยกำลังชาญสมร
ถ้อยทีถ้อยมีฤทธิรอน ต่อกรตอบแทนกันไปมา ฯ
๏ บัดนั้น สามกระบี่ฤทธิไกรใจกล้า
รับหัตถ์ปัดป้องอสุรา โถมเข้าเข่นฆ่าราวี ฯ
๏ สามนายจับสามขุนมาร ด้วยกำลังหาญกระบี่ศรี
ฟาดลงกับพื้นปัถพี อสุรีสุดสิ้นชีวา ฯ
๏ เมื่อนั้น กุมภกรรณสิทธิศักดิ์ยักษา
เห็นสามทหารมรณา โกรธาดั่งไฟบรรลัยกัลป์
กวัดแกว่งโมกขศักดิ์กระทืบบาท ร้องตวาดเสียงดั่งฟ้าลั่น
ให้ขับรถแก้วแพร้วพรรณ เข้าไล่บุกบันวานร ฯ
๏ เมื่อนั้น องค์พระอนุชาชาญสมร
ครั้นเห็นน้องท้าวยี่สิบกร เข้ามาราญรอนราวี
จึ่งชักศรสาตร์ขึ้นพาดสาย มุ่งหมายจะล้างยักษี
หน่วงน้าวด้วยกำลังฤทธี น้องพระจักรีก็แผลงไป ฯ
๏ เสียงสนั่นครั่นครื้นอากาศ พสุธากัมปนาทหวาดไหว
ต้องนายสารถีบรรลัย รถชัยหักยับแหลกลาญ ฯ
๏ เมื่อนั้น กุมภกรรณฤทธิไกรใจหาญ
ตกลงกับพื้นพสุธาธาร ขุนมารกริ้วโกรธพิโรธนัก
เข่นเขี้ยวเคี้ยวฟันสนั่นฟ้า กรขวากวัดแกว่งโมกขศักดิ์
โลดโผนโจนด้วยกำลังยักษ์ เข้าจับรถพระลักษมณ์ทันที ฯ
๏ เมื่อนั้น พระอนุชาธิราชเรืองศรี
เห็นพญากุมภกรรณอสุรี ทำทีองอาจอหังการ์
กวัดแกว่งพระแสงศรทรง หวดลงต้องกายยักษา
โจนจากรถแก้วแววฟ้า เผ่นขึ้นเหยียบบ่ากุมภกรรณ
ต่างตีต่างแทงต่างรับ กลอกกลับรวดเร็วดั่งจักรผัน
สองหาญต่อกล้าโรมรัน จับกันผลัดเปลี่ยนในที ฯ
๏ เมื่อนั้น พญากุมภกรรณยักษี
รับรองป้องกันประจัญตี อสุรีเผ่นโผนโจนมา
เท้าหนึ่งเหยียบเข่าพระลักษมณ์ มือเงื้อโมกขศักดิ์คมกล้า
หมายเขม้นจะล้างชีวา หันเวียนเปลี่ยนท่าพัลวัน ฯ
๏ เมื่อนั้น พระลักษมณ์สุริย์วงศ์รังสรรค์
ปะทะระกรกุมภัณฑ์ บุกบันถาโถมโจมตี ฯ
๏ หวดด้วยพระแสงศรทรง ต้ององค์กุมภกรรณยักษี
เสียงดั่งฟ้าฟาดแสนที อสุรีซวนไปด้วยฤทธา ฯ
๏ เมื่อนั้น กุมภกรรณสุริย์วงศ์ยักษา
เจ็บช้ำไปทั่วทั้งกายา ดั่งว่าจะม้วยชีวัน
แล้วคิดมานะจะเอาชัย ด้วยกำลังใจโมหันธ์
ยอกรเหนือเกล้าบังคมคัล กุมภัณฑ์ร่ายเวทอันเพริศพราย ฯ
๏ เสร็จแล้วเป่าลูบลงทันที เจ็บทั่วอินทรีย์ก็เสื่อมหาย
กวัดแกว่งหอกแก้วพรรณราย หมายมุ่งแล้วพุ่งตรงไป ฯ
๏ ต้องอกพระลักษมณ์สุริย์วงศ์ จะดำรงกายไว้ก็ไม่ได้
ล้มลงกลางสมรภูมิชัย ไม่เป็นสติสมประดี ฯ
๏ บัดนั้น พญาสุครีพกระบี่ศรี
เห็นน้องสมเด็จพระจักรี ต้องหอกอสุรีพาลา
ตระหนกตกใจเป็นสุดคิด ดั่งชีวิตจะม้วยสังขาร์
วิ่งเข้ารับองค์พระอนุชา ลูกพระสุริยาก็โศกี ฯ
๏ บัดนั้น องคตหนุมานกระบี่ศรี
ทั้งสิบแปดมงกุฎเสนี โกรธคืออัคคีบรรลัยกาล
ขบเขี้ยวเคี้ยวฟันกระทืบบาท ทำอำนาจด้วยกำลังหาญ
ต่างตนโลดโผนโจนทะยาน เข้าตีพลมารวุ่นไป ฯ
๏ หัวขาดตัวขาดดาษดา อสุราตายยับไม่นับได้
แต่องคตหนุมานชาญชัย ถาโถมโจมไล่กุมภกรรณ ฯ
๏ สองนายโรมรันฟันแทง ด้วยกำลังฤทธิแรงแข็งขัน
ถีบกัดตบต่อยพัลวัน บุกบันรบรุกคลุกคลี ฯ
๏ เมื่อนั้น พญากุมภกรรณยักษี
ผู้เดียวสุดที่จะราวี ต่อตีกับสองวานร
จำเป็นรับรองป้องกัน จนสุริยันลับเหลี่ยมสิงขร
ให้เลิกโยธาพลากร คืนเข้าพระนครลงกา ฯ
๏ ครั้นถึงพระนิเวศน์วังสถาน อันโอฬารดั่งดาวดึงสา
เสด็จขึ้นไปเฝ้าพระพี่ยา ในมหาปราสาทรูจี ฯ
๏ เมื่อนั้น ทศเศียรสุริย์วงศ์ยักษี
เสด็จเหนือแท่นแก้วมณี อสุรีแลเห็นน้องรัก
จึ่งมีพระราชบัญชา เจ้าผู้วงศ์พรหมาสิทธิศักดิ์
ซึ่งยกพหลพลยักษ์ ไปหักทัพมนุษย์กับลิงไพร
เหตุใดเจ้าจึ่งเลิกทัพ ต่อสุริยาเลี้ยวลับเหลี่ยมไศล
สงครามเสียทีหรือมีชัย พี่ตั้งใจคอยองค์อนุชา ฯ
๏ เมื่อนั้น พญากุมภกรรณยักษา
ก้มเกล้ากราบลงกับบาทา อสุราสนองพระวาที
ซึ่งน้องยกพลออกไป ชิงชัยด้วยมนุษย์กระบี่ศรี
ข้าศึกฮึกหาญราวี สามารถต่อตีติดพัน
ได้ทีน้องพุ่งโมกขศักดิ์ ต้องอกพระลักษมณ์อาสัญ
พอสิ้นแสงสีรวีวรรณ จึ่งเลิกพลขันธ์กลับมา ฯ
๏ เมื่อนั้น ท้าวราพณาสูรยักษา
ได้ฟังยินดีปรีดา ดั่งได้ฟากฟ้าสุราลัย
ตบมือทั้งยี่สิบมือ เสียงสนั่นบันลือหวาดไหว
สิบปากสำรวลสำราญใจ ไปสวมกอดองค์น้องรัก
ควรที่เป็นปิ่นลงกา ครอบครองสวรรยาอาณาจักร
สืบศรีสุริย์วงศ์พงศ์ยักษ์ เป็นหลักทวีปกรุงมาร
อันหมู่พาลาปัจจามิตร จะสิ้นชีวิตสังขาร
จะปรากฏพระยศยืนนาน ไพร่ฟ้าจะสำราญทั้งธานี ฯ
๏ เมื่อนั้น พญากุมภกรรณยักษี
ได้ฟังพระราชวาที มีความยินดีปรีดา
เสร็จแล้วน้อมเศียรบังคม ลาพระบรมเชษฐา
กรายกรยุรยาตรคลาดคลา เสด็จมาปราสาทอลงกรณ์ ฯ
๏ บัดนั้น หมู่กระบี่ทวยหาญชาญสมร
เห็นกุมภกรรณฤทธิรอน เลิกพลนิกรกลับไป
พอคํ่ายํ่าแสงสุริยัน จะติดตามโรมรันก็ไม่ได้
ร้อนจิตดั่งต้องพิษไฟ จนใจก็พากันกลับมา ฯ
๏ ต่างตนต่างเข้าประคององค์ พระลักษมณ์สุริย์วงศ์นาถา
ฉุดชักโมกขศักดิ์อสุรา ไม่เคลื่อนคลาออกจากอินทรีย์
สุดฤทธิ์สุดคิดจะแก้ไข ชลนัยน์อาบพักตร์กระบี่ศรี
ต่างตนต่างแสนโศกี อึงมี่รักน้องพระสี่กร ฯ
๏ บัดนั้น พญาสุครีพชาญสมร
ครั้นเห็นโมกขศักดิ์ฤทธิรอน ไม่หลุดถอนจากองค์พระอนุชา
โศกาปิ้มว่าจะวายชนม์ กวักเรียกนิลนนท์เข้ามาหา
ท่านจงไปทูลพระจักรา ให้ผ่านฟ้าทราบเบื้องบทมาลย์ ฯ
๏ บัดนั้น นิลนนท์ฤทธิไกรใจหาญ
ได้ฟังสุครีพบัญชาการ ก็วิ่งลนลานเข้ามา ฯ
๏ ครั้นถึงน้อมเศียรอภิวาทน์ พระตรีภูวนาถนาถา
สะอื้นพลางทางทูลกิจจา ว่าพระอนุชาวิลาวัณย์
ออกไปสัประยุทธ์ชิงชัย ด้วยไอ้กุมภกรรณโมหันธ์
บัดนี้ต้องโมกขศักดิ์มัน พระน้องนั้นสุดสิ้นชนมาน ฯ
๏ เมื่อนั้น พระตรีภพลบโลกทุกสถาน
ได้ฟังดั่งหนึ่งพระกาล มาสังหารหวะแหวะเอาดวงใจ
ชลนาคลอคลองนองเนตร แสนทุกข์แสนเทวษละห้อยไห้
ดั่งหนึ่งจะสิ้นชีวาลัย ภูวไนยจับศรศักดา
พร้อมด้วยโยธาพานรินทร์ กบินทร์นิลนนท์นำหน้า
ออกจากสุวรรณพลับพลา เสด็จรีบมาในราตรี ฯ
๏ มืดคลุ้มอับแสงดาวเดือน เมฆเกลื่อนบดบังรัศมี
ไม่เห็นมรรคาพนาลี กระบี่พาหลงวงไป
พระพิโรธโกรธกริ้วกระทืบบาท พสุธากัมปนาทหวาดไหว
เหวยไอ้นิลนนท์จังไร เหตุใดจึ่งพากูหลงมา
ว่าแล้วจับจันทวาทิตย์ ทรงฤทธิ์พาดสายเงื้อง่า
น้าวหน่วงแผลงไปในเมฆา เสียงสนั่นลั่นฟ้าธาตรี ฯ
๏ เกิดเป็นศศิธรสามดวง โชติช่วงจำรัสรัศมี
แสงสว่างพ่างพื้นธรณี ภูมีเร่งรีบเสด็จจร ฯ
๏ ครั้นถึงซึ่งที่รณรงค์ เห็นองค์อนุชาชาญสมร
ต้องโมกขศักดิ์ฤทธิรอน ภูธรก็วิ่งเข้าไป
พระหัตถ์จับหอกประคองฉุด จะเขยื้อนเลื่อนหลุดก็หาไม่
ปักแน่นดั่งตรึงลงไว้ ภูวไนยยิ่งเศร้าโศกนัก
ลดองค์ลงแอบแนบน้อง ตระกองช้อนเกศขึ้นใส่ตัก
รับขวัญพินิจพิศพักตร์ พระทรงจักรรำพันโศกี ฯ
๏ โอ้อนิจจาเจ้าเพื่อนยาก แสนทุกข์ลำบากมาด้วยพี่
เลื่องชื่อลือฤทธิ์ทั้งธาตรี หรือมาแพ้อสุรีพาลา
เสียแรงไวกูณฐ์มาด้วยกัน ว่าจะมล้างอาธรรม์ริษยา
เจ้ามาสิ้นชีพชีวา แต่พี่ยาจะทำศึกไป
ถึงมีชัยได้เมียก็เสียน้อง จะต้องการอะไรก็หาไม่
ครั้นจะกลับคืนเข้าเวียงชัย ใครเลยจะนับว่าเป็นชาย
ทั้งสามสมเด็จพระชนนี จะโศกาโกรธพี่ไม่รู้หาย
ว่ารักเมียใช้น้องไปให้ตาย ความอายจะชั่วกัลปา
เสียเมียรักแล้วมิหนำ มาซ้ำเสียองค์กนิษฐา
จะอยู่ไยให้ทนเวทนา จะสู้สิ้นชีวาด้วยน้องรัก
ไปสู่เมืองฟ้าสุราลัย ให้ลับตาพวกภัยปรปักษ์
รํ่าพลางกอดองค์พระลักษมณ์ ซบพักตร์กันแสงไม่สมประดี ฯ
๏ บัดนั้น พญาพิเภกยักษี
เห็นพระองค์ทรงโศกโศกี อสุรีกราบลงกับบาทา
ทูลว่าพระลักษมณ์สุริย์วงศ์ ยังไม่ปลงชีวังสังขาร์
อันโมกขศักดิ์อสุรา พรหมาประสิทธิ์ประสาทไว้
ทรงอานุภาพฤทธิรุทร ต้องใครจะฉุดนั้นไม่ไหว
แต่มียาคู่หอกชัย ให้ไว้สำหรับแก้กัน
แม้นละไว้จนรุ่งราตรี ต้องแสงพระรวีจะอาสัญ
ขอให้ลูกพระพายเทวัญ ไปห้ามพระสุริยันในชั้นฟ้า
อย่าเพ่อรีบรถบทจร ข้ามยุคุนธรภูผา
แล้วให้ไปเก็บตรีชวา ทั้งยาชื่อสังกรณี
ยังเขาสรรพยาบรรพต ปรากฏอยู่ยอดคีรีศรี
กับปัญจมหานที สรรพยาทั้งนี้มาให้ทัน
แม้นว่าได้บดชโลมลง องค์พระอนุชาไม่อาสัญ
จะดำรงคงชีพชีวัน หอกนั้นก็จะหลุดขึ้นมา ฯ
๏ เมื่อนั้น พระตรีภูวนาถนาถา
ได้ฟังพิเภกโหรา ผ่านฟ้าค่อยคลายอาวรณ์
จึ่งมีพระราชบรรหาร ตรัสสั่งหนุมานชาญสมร
ท่านจงไปห้ามพระทินกร ให้งดก่อนอย่าเพ่อจรลี
แล้วรีบไปเก็บโอสถ โดยกำหนดพิเภกยักษี
อันปัญจมหานที มีอยู่ในกรุงอยุธยา
จงแจ้งทั้งสองน้องรัก ว่าพระลักษมณ์ต้องหอกยักษา
จะขอนํ้าปัญจคงคา ประกอบยาแก้หอกกุมภัณฑ์ ฯ
๏ บัดนั้น หนุมานฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วออกไป ฯ
๏ ทำอำนาจผาดแผลงสำแดงฤทธิ์ ทศทิศกัมปนาทหวาดไหว
ถีบทะยานผ่านฟ้าด้วยว่องไว ตรงไปยังยอดยุคุนธร ฯ
๏ เห็นพระอาทิตย์ขับรถ เลี้ยวลดตามเหลี่ยมสิงขร
ล่วงจากทวีปอุดร ไขสีอ่อนอ่อนขึ้นมา
ขุนกระบี่ผู้ปรีชาไว ไม่อาลัยแก่ชีพสังขาร์
ผาดโผนโจนทะยานด้วยฤทธา ฉวยท้ายรัถาพระสุริยัน ฯ
๏ เมื่อนั้น องค์พระทินกรรังสรรค์
รถไหวตกใจอัศจรรย์ สำคัญว่าราหูมาราวี
จึ่งผินพักตร์มาดูท้ายรถ เป็นเพลิงกรดสังหารกระบี่ศรี
เห็นแต่ขนเพชรรูจี มีความฉงนสนเท่ห์ใจ
แต่นิ่งคิดพิศเพ่งอยู่เป็นครู่ จะรู้เหตุผลก็หาไม่
หรือมนุษย์ครุฑาสุราลัย ใครหนอขนเพชรจึ่งมีมา
จำกูจะชุบขึ้นไถ่ถาม ให้แจ้งความในข้อกังขา
คิดแล้วร่ายเวทวิทยา สามคาบเป่ามาทันที ฯ
๏ บัดเดี๋ยวก็เห็นเป็นวานร ประภัสสรจำรัสรัศมี
ทั้งกุณฑลขนเพชรมาลี เขี้ยวแก้วมณีชัชวาล
จึ่งมีเทวราชบัญชา ว่าเหวยไอ้ลิงใจหาญ
เหตุใดไม่กลัวบรรลัยลาญ อหังการมายุดรถไว้ ฯ
๏ บัดนั้น หนุมานผู้มีอัชฌาสัย
น้อมเศียรกราบทูลสนองไป ตัวข้าได้ชื่อหนุมาน
เป็นข้าสมเด็จพระสี่กร ภูธรยกโยธาหาญ
ไปปราบอสุราสาธารณ์ ทำการรณรงค์ในลงกา
บัดนี้พระอนุชาทรงลักษณ์ ต้องโมกขศักดิ์ยักษา
พระนารายณ์ใช้ข้าไปเก็บยา จะกลับมาไม่ทันราตรี
ด้วยจวนพระองค์จะส่องแสง รุ่งแจ้งแรงร้อนรัศมี
พระลักษมณ์จะม้วยชีวี ให้ข้านี้มาทูลห้ามไว้
อย่าเพ่อให้ขับราชรถ งดอยู่พอแก้พระลักษมณ์ได้
ใช่จะประมาทอาจใจ ให้เคืองใต้เบื้องบทมาลย์ ฯ
๏ เมื่อนั้น พระอาทิตย์ฤทธิแรงแสงฉาน
ฟังวายุบุตรบัญชาการ จึ่งมีบรรหารตอบไป
ซึ่งจะห้ามวิถีราศีจักร ให้เสริดพักอยู่นั้นไม่ได้
แต่เราจะเดินรถชัย เข้าเสียในกลีบเมฆา
สุดแต่มิให้แสงส่อง ต้องโมกขศักดิ์ยักษา
เอ็งจงเร่งรีบไปเก็บยา แก้พระอนุชาให้ทันที ฯ
๏ บัดนั้น หนุมานผู้ชาญชัยศรี
รับเทวบรรหารด้วยยินดี ขุนกระบี่ลาแล้วก็เหาะมา ฯ
๏ ครั้นถึงสรรพยาสิงขร วานรจึ่งร้องเรียกหา
เหวยสังกรณีตรีชวา พระจักราให้มาเชิญไป ฯ
๏ เรียกขึ้นทีไรก็ขานรับ จะจับสำคัญก็ไม่ได้
แต่เวียนวนค้นหาจนอ่อนใจ ก็ขึ้นไปบนยอดคีรีนทร ฯ
๏ ด้อมมองร้องเรียกร้องกู่ ก็ขานอยู่แทบเชิงสิงขร
ขุนกระบี่ผู้มีฤทธิรอน ประนมกรนิมิตอินทรีย์ ฯ
๏ มีหางยาวใหญ่โอบกระหวัด รัดรอบสรรพยาคีรีศรี
เรียกพลางรวบขึ้นไปทุกที จนถึงที่ยอดบรรพต ฯ
๏ ก็เก็บได้สรรพยาสมคิด แล้วสำแดงฤทธิ์ดั่งลมกรด
เหาะทะยานผ่านฟ้าเลี้ยวลด กำหนดตรงไปอยุธยา ฯ
๏ จึ่งเห็นสองสุริย์วงศ์ น้องพระภุชพงศ์นาถา
เสด็จเหนืออาสน์อลงการ์ ยังหน้ามหาปราสาทชัย
พร้อมทั้งหมู่มุขมนตรี ปโรหิตเสนีน้อยใหญ่
ก็ลงจากอากาศด้วยว่องไว เข้าไปถวายบังคมคัล ฯ
๏ เมื่อนั้น พระพรตสุริย์วงศ์รังสรรค์
เห็นวานรเผือกผ่องผิวพรรณ เข้ามาถวายอัญชุลี
ให้คิดฉงนสนเท่ห์นัก แต่พินิจพิศพักตร์กระบี่ศรี
แล้วมีพระราชวาที ตัวท่านนี้นามกรใด
เชื้อวงศ์พงศ์เผ่าพานรินทร์ ถิ่นฐานบ้านเมืองอยู่ไหน
มานี้ด้วยเหตุสิ่งไร คือใครใช้สอยวานร ฯ
๏ บัดนั้น คำแหงวายุบุตรชาญสมร
ได้ฟังบัญชาพระภูธร ประนมกรกราบทูลสนองไป
ข้าบาทเป็นข้าพระอวตาร ชื่อว่าหนุมานทหารใหญ่
บัดนี้ทศกัณฐ์บังอาจใจ มิได้เกรงเดชพระจักรี
ลอบลักสมเด็จพระวรนาฏ ผู้เป็นอัครราชมเหสี
ไปไว้ในลงกาธานี พระสี่กรประชุมโยธา
ทั้งชมพูนครขีดขิน พงศ์พื้นพานรินทร์แกล้วกล้า
เจ็ดสิบเจ็ดสมุทรคณนา ยกไปเข่นฆ่ากุมภัณฑ์
วันนี้กุมภกรรณขุนยักษ์ รบกับพระลักษมณ์รังสรรค์
พระองค์ต้องหอกของมัน ตรึงมั่นไม่หลุดจากอินทรีย์
พระนารายณ์ใช้ให้มาทูลบาท พระอนุชาธิราชทั้งสองศรี
ขอปัญจมหานที ประกอบกับยานี้ข้าเก็บมา
ชโลมแก้หอกโมกขศักดิ์ ของน้องทศพักตร์ยักษา
อย่าให้ทันรุ่งแสงสุริยา พระอนุชาจะรอดชีวัน ฯ
๏ เมื่อนั้น พระพรตพระสัตรุดรังสรรค์
ได้ฟังหนุมานชาญฉกรรจ์ รำพันออกนามพระจักรี
ว่าแสนทุกข์แสนเทวษลำบาก แสนยากจากองค์มเหสี
จนพระลักษมณ์ร่วมชีวี ก็ต้องหอกอสุรีพาลา
สองกษัตริย์ตระหนกตกใจ ดั่งใครมาบั่นเอาเกศา
ชลเนตรคลอคลองนัยนา ต่างทรงโศการำพัน ฯ
๏ โอ้อนิจจาพระทรงจักร เป็นปิ่นปักสามภพจบสวรรค์
หรือมาต้องเดินป่าอารัญ ตามกันทั้งสามเสด็จจร
ได้ยากลำบากแล้วมิหนำ ซํ้าจากอัคเรศดวงสมร
จนต้องข้ามมหาสาคร ตามไปราญรอนปัจจามิตร
เสียแรงตัวน้องเอากำเนิด เกิดร่วมสุริย์วงศ์พระจักรกฤษณ์
มิได้ตามเสด็จพระทรงฤทธิ์ เอาชีวิตสนองพระบาทา
ดั่งไม่จำนงจงรัก ภักดีต่อองค์พระเชษฐา
ได้แต่พระลักษมณ์อนุชา ไปร่วมชีวาพระจักรี
เป็นเพื่อนรณรงค์ยงยุทธ์ จนต้องอาวุธยักษี
รํ่าพลางต่างทรงโศกี ดั่งหนึ่งชีวีจะวายปราณ ฯ
๏ ครั้นค่อยระงับดับโศก ซึ่งวิโยคกำสรดสงสาร
จึ่งสั่งคำแหงหนุมาน ตัวท่านจงทูลพระจักรี
ว่าเราทั้งสองอนุชา บังคมมาใต้เบื้องบทศรี
อยู่เมืองเหมือนนอนในอัคคี มีแต่ความโศกไม่วายวัน
แจ้งว่าพระองค์สงครามยักษ์ ทุกข์หนักปิ้มชีพชีวาสัญ
จะใคร่ไปรองบาทพระทรงธรรม์ ก็เกรงล่วงพระบัญชาไป
ตรัสแล้วเอาขวดรัตนา ซึ่งใส่ปัญจคงคาส่งให้
ตัวท่านผู้มีฤทธิไกร รีบไปให้ทันราตรี ฯ
๏ บัดนั้น หนุมานผู้ชาญชัยศรี
ก้มเกล้ารับเต้าวารี ถวายอัญชุลีแล้วออกมา ฯ
๏ จึ่งสำแดงแผลงฤทธิ์อำนาจ โลกธาตุไหวทั่วทุกทิศา
ถีบทะยานผ่านขึ้นเมฆา บ่ายหน้ายังสมรภูมิชัย ฯ
๏ ลัดนิ้วมือเดียวก็มาถึง ซึ่งที่โยธาทัพใหญ่
ลงจากฟากฟ้าด้วยว่องไว ตรงไปเฝ้าองค์พระจักรี ฯ
๏ ยอกรน้อมเศียรอภิวาทน์ กราบลงแทบบาทบทศรี
ถวายปัญจมหานที กับสังกรณีตรีชวา
แล้วทูลความพระพรตพระสัตรุด ทั้งสองพระนุชกนิษฐา
แก่องค์สมเด็จพระจักรา ตามบัญชาสั่งทุกประการ ฯ
๏ เมื่อนั้น พระจักรีผู้ปรีชาหาญ
รับยามาจากหนุมาน ผ่านฟ้าชื่นชมด้วยสมคิด
ส่งให้พิเภกอสุรี แล้วมีบัญชาประกาศิต
เร่งประกอบยาอันมีฤทธิ์ ถอนพิษแก้องค์พระอนุชา ฯ
๏ บัดนั้น พญาพิเภกยักษา
รับสั่งแล้วเอาสรรพยา ประกอบด้วยปัญจาสุธารส
ทุกสิ่งเสมอภาคกัน กุมกัณฑ์วางหน้าศิลาบด
ไหว้คุณพรหมาในโสฬส แล้วนั่งเสกโอสถบดไป ฯ
๏ ครั้นเสร็จบดยาในราตรี พิเภกผู้มีอัชฌาสัย
จึ่งทาลงที่แผลหอกชัย ลูบไล้เสกเป่าไปมา
โมกขศักดิ์ก็หลุดออกจากองค์ น้องพระภุชพงศ์นาถา
มิได้มีแผลกับกายา พระอนุชาก็ฟื้นสมประดี ฯ
๏ เมื่อนั้น พระลักษมณ์ทรงสวัสดิ์รัศมี
ลืมเนตรเห็นองค์พระจักรี ยินดีดั่งได้โสฬส
ลุกขึ้นน้อมเศียรอภิวาทน์ กราบลงแทบบาทบงกช
แล้วทูลด้วยถ้อยคำมธุรส แจ้งหมดแต่แรกยกมา
ซึ่งตัวข้าน้อยออกต่อตี เสียทีกุมภกรรณยักษา
หากพระองค์มาช่วยชีวา หาไม่จะม้วยบรรลัย
พระคุณลํ้าฟ้าธาตรี ไม่มีสิ่งที่จะเปรียบได้
ขอสนองรองบาทพระทรงชัย ไปกว่าจะม้วยชนมาน ฯ
๏ เมื่อนั้น พระตรีภพลบโลกทุกสถาน
ฟังพระอนุชาชัยชาญ ผ่านฟ้าจึ่งมีพระบัญชา
มาตรแม้นเจ้าม้วยชีวี ตัวพี่ก็จะสิ้นสังขาร์
ไม่อยู่ให้ทนเวทนา ตามไปฟากฟ้าสุราลัย
ตรัสแล้วสั่งลูกพระทินกร ให้เลิกพลวานรน้อยใหญ่
คืนเข้าสุวรรณพลับพลาชัย โห่สนั่นหวั่นไหวทั้งธาตรี ฯ
๏ บัดนั้น ฝ่ายกองคอยเหตุยักษี
แอบดูอยู่ชายพนาลี เห็นไพรีคืนรอดชีวัน
แล้วเลิกกองทัพกลับไป พลไกรโห่สะเทือนเลื่อนลั่น
ตกใจดั่งใครมาฟาดฟัน ก็พากันรีบเข้าไปลงกา ฯ
๏ ครั้นถึงจึ่งประณตบทบงสุ์ องค์ท้าวทศเศียรยักษา
ทูลว่าไพรีที่มรณา ด้วยหอกพญากุมภกรรณ
บัดนี้คืนได้ชีวิตสิ้น ให้เลิกกบินทร์พลขันธ์
กลับไปยังทัพพลับพลามัน แต่ไม่ทันรุ่งราตรี ฯ
๏ เมื่อนั้น ทศเศียรสุริย์วงศ์ยักษี
ได้ฟังดั่งต้องอสุนี มีความฉงนสนเท่ห์ใจ
เหตุไฉนมนุษย์สาธารณ์ บรรลัยลาญแล้วเป็นขึ้นมาได้
เหวยเหวยมโหทรจงเร่งไป หาน้องร่วมใจกูขึ้นมา ฯ
๏ บัดนั้น จึ่งมโหทรมารยักษา
รับสั่งถวายบังคมลา อสุราก็รีบจรลี ฯ
๏ ครั้นถึงนบนิ้วอภิวาทน์ ทูลพญาอุปราชยักษี
ว่าข้าศึกนั้นรอดชีวี บัดนี้ให้เชิญเสด็จจร ฯ
๏ เมื่อนั้น พญากุมภกรรณชาญสมร
ได้ฟังวาจามโหทร ดั่งใครเอาศรมาเสียบใจ
นั่งนิ่งตะลึงรำพึงคิด ร้อนจิตผะผ่าวดั่งเพลิงไหม้
ลุกจากแท่นแก้วแววไว เสด็จไปเฝ้าองค์เจ้าลงกา ฯ
๏ จึ่งน้อมเศียรเกล้าบังคม องค์พระบรมเชษฐา
ท่ามกลางอสูรเสนา คอยฟังบัญชาพญามาร ฯ
๏ เมื่อนั้น ท้าวยี่สิบกรใจหาญ
เห็นพระอนุชาชัยชาญ จึ่งมีโองการตรัสไป
ดูก่อนกุมภกรรณน้องรัก ผู้ทรงสิทธิศักดิ์แผ่นดินไหว
ตัวเจ้าบอกพี่ว่ามีชัย ฆ่ามนุษย์เสียได้แล้วกลับมา
บัดนี้ไพรีมีกำลัง ไม่ม้วยชีวังสังขาร์
ยกทัพกลับคืนเข้าพลับพลา แก้วตาจะคิดประการใด ฯ
๏ เมื่อนั้น กุมภกรรณผู้มีอัชฌาสัย
ได้ฟังบัญชาภูวไนย บังคมไหว้สนองพระวาที
อันหอกโมกขศักดิ์วราวุธ ฤทธิรุทรปราบได้ทุกราศี
ต้องใครไม่รอดชีวี ครั้งนี้น้องอัศจรรย์นัก
ชะรอยไอ้พิเภกทรชน บอกกลให้แก้โมกขศักดิ์
หาไม่ที่ไหนพระลักษมณ์ จักรอดชีวิตคืนไป
คิดคิดก็แค้นเหลือแค้น แน่นอกปิ้มเลือดตาไหล
อันมนุษย์กับวานรไพร จะฆ่าเสียให้ได้ด้วยความคิด
แต่น้องขอลาบทเรศ ไปร่ายเวทวิทยาพิธีกิจ
ทดนํ้าเหนือทัพปัจจามิตร ปิดเสียมิให้ไหลมา
ข้าศึกก็จะอดน้ำตาย ด้วยอุบายไม่พักเข่นฆ่า
พระองค์ผู้ทรงศักดา อย่าบัญชาให้แจ้งแก่โยธี ฯ
๏ เมื่อนั้น ทศเศียรสุริย์วงศ์ยักษี
ได้ฟังน้องรักก็ยินดี อสุรีสวมสอดกอดไว้
มิเสียทีเจ้ามีปรีชาชาญ ทั่วทั้งไตรดาลไม่หาได้
ทีนี้มนุษย์กับลิงไพร จะบรรลัยสิ้นพวกบรรดามา
อันหมู่ไพร่ฟ้าประชาชี ทีนี้จะบรมสุขา
ตัวเจ้าผู้ทรงศักดา แก้วตาของพี่จงรีบจร ฯ
๏ เมื่อนั้น พญากุมภกรรณชาญสมร
รับสั่งพระเชษฐาฤทธิรอน ชุลีกรออกจากพระโรงคัล ฯ
๏ ครั้นถึงเสด็จเหนืออาสน์ อันโอภาสพรรณรายฉายฉัน
จึ่งบัญชาสั่งนางกำนัล อันชื่อว่าคันธมาลี
กับสี่อนงค์ทรงลักษณ์ ที่ร่วมรักร่วมใจยักษี
ว่าเราจะไปตั้งพิธี ในที่ริมฝั่งคงคา
กำหนดเจ็ดคืนเจ็ดวัน เอ็งจงเก็บพรรณบุปผา
ไปส่งกูทุกเวลา อย่าบอกแก่ใครให้แจ้งการ ฯ
๏ สั่งแล้วสระสรงทรงเครื่อง อร่ามเรืองด้วยแก้วมุกดาหาร
จับกระบองเพชรรัตน์ชัชวาล เหาะทะยานไปโดยอัมพร ฯ
๏ ครั้นถึงฟากฝั่งชลาลัย ซึ่งไหลไปมรกตสิงขร
มีต้นตร่างใหญ่ริมสาคร กิ่งใบอรชรจำเริญตา
ร่มรื่นพื้นราบดั่งหน้าแว่น ใต้ต้นมีแท่นแผ่นผา
ขึ้นนั่งบนบัลลังก์ศิลา หลับตาอ่านเวทสำรวมใจ ฯ
๏ บัดเดี๋ยวกลับกายกลายเพศ เท่าบรมพรหเมศสูงใหญ่
อสุรีย่างเยื้องคลาไคล ลงไปยังท้องธารา ฯ
๏ ทอดองค์นอนขวางกลางนํ้า บริกรรมพระเวทคาถา
จมอยู่ในท้องพระคงคา มิได้เห็นกายาอสุรี
น้ำท้นวนวังไม่หลั่งไหล ไปหน้าพลับพลาชัยศรี
เดชะด้วยฤทธิ์พิธี วารีแห้งสิ้นจนดินทราย ฯ
๏ บัดนั้น โยธาวานรทั้งหลาย
ครั้นแสงทองส่องพื้นโพยมพราย นายไพร่ก็ไปยังคงคา ฯ
๏ ก็ถึงที่ฟากฝั่งชลธี กระบี่จะลงล้างหน้า
เห็นน้ำแห้งถึงพื้นพสุธา วานรก็คิดอัศจรรย์
ต่างทุกข์ที่จะอดนํ้าตาย ไพร่นายตกใจตัวสั่น
หมู่ลิงวิ่งวนพัลวัน บ้างปรึกษากันอึงไป ฯ
๏ ก็มิได้ล่วงรู้เหตุผล ทุกข์ทนทอดถอนใจใหญ่
เที่ยวดูตามท้องชลาลัย ไม่เห็นสิ่งใดก็กลับมา ฯ
๏ ครั้นถึงลูกพระทินกร วานรกราบลงพร้อมหน้า
แจ้งว่าบัดนี้คงคา ที่ในมหาชลธาร
เคยได้อาศัยอาบกิน ทุกหมู่กบินทร์ทวยหาญ
เหือดแห้งไปสิ้นถึงดินดาน เกิดการวิบัติในนที ฯ
๏ บัดนั้น สุครีพผู้ชาญชัยศรี
ได้ฟังตกใจพ้นทวี พากระบี่เข้าไปยังพลับพลา ฯ
๏ จึ่งน้อมศิโรตม์บังคมทูล นเรนทร์สูรปิ่นภพนาถา
บัดนี้กระบี่โยธา ลงไปยังท่าชลาลัย
นํ้านั้นบันดาลแห้งสิ้น แต่วานรจะกินก็ไม่ได้
ข้าคิดเห็นผิดประหลาดใจ ไฉนมาเป็นดั่งนี้ ฯ
๏ เมื่อนั้น พระตรีภูวนาถเรืองศรี
ได้ฟังตะลึงทั้งอินทรีย์ ภูมีฉงนสนเท่ห์นัก
จึ่งถามโหราคนขยัน อันพญากุมภกรรณสิทธิศักดิ์
วานนี้มีชัยแก่พระลักษมณ์ เหตุใดขุนยักษ์ไม่ยกมา
นํ้าในคงคาก็เหือดแห้ง เราคิดแคลงสงสัยหนักหนา
เหตุผลกลศึกอสุรา มันทำมารยาประการใด ฯ
๏ บัดนั้น พิเภกผู้มีอัชฌาสัย
ได้ฟังพระองค์ทรงภพไตร บังคมไหว้สนองพจมาน
อันซึ่งพญากุมภกรรณ ไม่ยกพลขันธ์มาหักหาญ
ด้วยเพื่อนไปตั้งพิธีการ อ่านเวททดนํ้าในนที
หวังจะตัดต้นกลศึก ด้วยอุบายลํ้าลึกของยักษี
คงคาแห้งเหือดไปทั้งนี้ จะมิให้กระบี่อาบกิน
แม้นครบกำหนดเจ็ดวัน พวกพลเรานั้นจะตายสิ้น
พิธีเลิศลบฟ้าดิน อสุรินทร์เรียนต่อพรหมา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังพิเภกโหรา ผ่านฟ้าจึ่งตรัสถามไป
อันกุมภกรรณยักษี ไปทำพิธีอยู่ที่ไหน
เราจะคิดอ่านประการใด จึ่งจะได้ล้างพิธีมัน ฯ
๏ บัดนั้น พิเภกสุริย์วงศ์รังสรรค์
ฟังราชบัญชาพระทรงธรรม์ บังคมคัลแล้วทูลสนองไป
อันที่ซึ่งตั้งพิธีการ ตัวข้าบทมาลย์หารู้ไม่
เว้นไว้แต่นางกำนัลใน ซึ่งร่วมจิตชิดใช้อสุรี
ขอให้หนุมานฤทธิรณ ไปซ้อนกลกุมภกรรณยักษี
แปลงกายให้เป็นสตรี เข้าปลอมพาทีด้วยกำนัล
ก็จะรู้ที่อยู่ขุนมาร ซึ่งไปอ่านพระเวทรังสรรค์
เร่งตามไปล้างพิธีมัน น้ำนั้นก็จะไหลลงมา ฯ
๏ เมื่อนั้น พระจักรรัตน์แก้วนาถา
ได้ฟังพิเภกโหรา ผ่านฟ้ามีราชโองการ
ดูก่อนคำแหงวายุบุตร ท่านผู้ฤทธิรุทรกล้าหาญ
จงไปล้างพิธีขุนมาร ด้วยปรีชาชาญของวานร ฯ
๏ บัดนั้น จึ่งศรีหนุมานชาญสมร
รับสั่งพระนารายณ์ฤทธิรอน ชุลีกรแล้วคลานออกมา ฯ
๏ จึ่งนบนิ้วขึ้นถวายบังคม พระสยมภูวนาถนาถา
โอมอ่านพระเวทวิทยา วานรนิมิตอินทรีย์ ฯ
๏ กายนั้นก็กลับเป็นเหยี่ยว เรี่ยวแรงดั่งราชปักษี
ถาบถาราร่อนด้วยฤทธี ไปวังอสุรีกุมภกรรณ ฯ
๏ เลื่อนลอยอยู่บนอากาศ ตรงปราสาทแก้วฉายฉัน
แลเห็นฝูงนางกำนัล สรวลสันต์เล่นอยู่ที่ชาลา
มีความชื่นชมด้วยสมคิด ในจิตแสนโสมนัสสา
จึ่งร่อนเวียนวงลงมา ริมมหาปราสาทรูจี ฯ
๏ แอบอยู่บังบานทวาเรศ ให้ลับเนตรกำนัลสาวศรี
จึ่งอ่านพระเวทด้วยฤทธี นิมิตอินทรีย์วานร ฯ
๏ กลับกลายเป็นนางกำนัล ผิวพรรณเป็นที่สโมสร
อ้อนแอ้นแน่งน้อยอรชร กรายกรดำเนินออกมา ฯ
๏ นั่งลงกลางฝูงนางทั้งหลาย ทำสรวลสันต์ทักทายถ้วนหน้า
แล้วเสแสร้งแกล้งถามด้วยมารยา ตัวข้านี้คิดหลากใจ
อันองค์พญากุมภกรรณ จะออกไปโรมรันก็หาไม่
วันนี้เสด็จไปแห่งใด หรืออยู่ในปราสาทรูจี ฯ
๏ บัดนั้น นวลนางกำนัลสาวศรี
ได้ฟังจึ่งตอบวาที เจ้านี้ใช่การอย่าเจรจา
อันองค์มหาอุปราช ทรงธรรม์ธิราชนาถา
ไปตั้งพิธีกิจวิทยา ที่ในมหาคงคาลัย
นอนขวางอยู่กลางกระแสชล อ่านมนต์ทดน้ำมิให้ไหล
อันมนุษย์กับวานรไพร จะม้วยบรรลัยด้วยฤทธี ฯ
๏ บัดนั้น หนุมานซึ่งเป็นสาวศรี
ได้ฟังคำนางอสุรี ทำเป็นยินดีแล้วตอบไป
ตัวข้าป่วยอยู่หลายวัน อนิจจาหาทันรู้ไม่
ทีนี้ไพรีจะบรรลัย เราจะได้เป็นสุขทุกเวลา
กลัวแต่พิเภกศัตรู จะล่วงรู้ในกลยักษา
บอกแก่พระลักษมณ์พระรามา ให้ล้างวิทยาพิธีกรรม์ ฯ
๏ บัดนั้น นวลนางอสุรีสาวสรรค์
คิดว่าเป็นเพื่อนกำนัล ไม่สำคัญว่าพวกไพริน
ยิ้มแล้วก็กล่าววาจา อันคำเจ้าว่านี้ควรสิ้น
ถึงใครใครทั้งในแผ่นดิน จะล่วงได้ยินเราพาที
มาตรจะเที่ยวหาพญายักษ์ ไหนจักรู้แห่งตำแหน่งที่
เว้นแต่นางคันธมาลี กับสี่นางซึ่งเก็บดอกไม้ไป
ส่งพญาอสุรีทุกเวลา นอกนั้นใครหารู้ไม่
ถึงพิเภกผู้ปรีชาไว จะบอกไพรีได้อย่าสำคัญ ฯ
๏ บัดนั้น หนุมานซึ่งเป็นสาวสรรค์
ครั้นแจ้งแห่งคำกำนัล รำพันบอกเล่าก็ปรีดา
จึ่งกล่าวอุบายเลี้ยวลวง ข้านี้ลืมพวงบุปผา
ว่าแล้วก็เดินออกมา จากฝูงอสุราอนงค์ใน ฯ
๏ ครั้นไกลพระราชนิเวศน์ ลับเนตรหามีใครเห็นไม่
ขุนกระบี่ผู้ปรีชาไว สำรวมใจนิมิตอินทรีย์ ฯ
๏ กลับกลายเป็นเหยี่ยวเรี่ยวแรง สองตาดั่งแสงมณีศรี
บินถาราร่อนด้วยฤทธี ตรงไปที่สวนมาลา ฯ
๏ ราปีกหันเหียนเวียนวง โผลงจับกิ่งพฤกษา
คอยดูห้านางกัลยา จะออกมาเก็บดอกบุษบัน ฯ
๏ บัดนั้น ฝ่ายคันธมาลีสาวสรรค์
กับสี่กัลยาวิลาวัณย์ ครั้นใกล้สายัณห์เวลา
ก็อาบน้ำทาแป้งแต่งตัว ใส่น้ำมันหวีหัวผัดหน้า
นวลละอองผ่องแผ้วจำเริญตา นุ่งห่มโอ่อ่าอรชร
จิ้มลิ้มพริ้มพร้อมทุกนางใน ใครเห็นเป็นที่สโมสร
แน่งน้อยดั่งเทพกินนร กรายกรไปสวนมาลี ฯ
๏ ครั้นมาถึงที่อุทยาน เกษมศานต์ทั้งห้ามารศรี
สรวลระริกซิกแซ่ทุกนารี พาทีสัพยอกหยอกกัน
เที่ยวเก็บบุปผามาลาศ พุทธชาดสุกรมนมสวรรค์
ซ่อนกลิ่นพิกุลมะลิวัลย์ กรรณิการ์การะเกดประยงค์
กุหลาบคัดเค้าสาวหยุด ชาตบุษย์จำปามหาหงส์
ยี่สุ่นบุนนาคลินจง กาหลงลำดวนสารภี
เก็บพลางทางขับโอดครวญ โหยหวนฉ่ำเฉื่อยเรื่อยรี่
ชิงกันเด็ดดวงมาลี สาวศรีลดเลี้ยวเที่ยวไป ฯ
๏ บัดนั้น หนุมานซึ่งเป็นเหยี่ยวใหญ่
จับแอบอยู่กับกิ่งไทร แลไปเห็นนางกำนัล
รูปทรงส่งศรีวิไลลักษณ์ ผิวพักตร์เพียงอัปสรสวรรค์
ทั้งห้ากัลยาวิลาวัณย์ พากันเที่ยวเก็บมาลี
นางหนึ่งหยุดเลือกบุษบง ไกลฝูงอนงค์ทั้งสี่
พิศเพ่งเล็งทั่วทั้งอินทรีย์ ขุนกระบี่จำได้ทุกสิ่งอัน
มีความชื่นชมด้วยสมคิด หมายล้างชีวิตให้อาสัญ
ก็โผตรงลงจับนางกำนัล ด้วยกรงเล็บคีบคั้นพาไป ฯ
๏ รวดเร็วดั่งลมเพชรหึง จะรู้ถึงสี่นางก็หาไม่
ขยี้เสียให้ม้วยบรรลัย ที่ในพ่างพื้นเมฆา
ครั้นเสร็จสำเร็จฆ่านาง กางปีกราร่อนบนเวหา
บินวงลงพื้นพสุธา ยังสวนมาลาอสุรี ฯ
๏ ลัดแลงเข้าแฝงพุ่มไม้ ให้ลับตานางในทั้งสี่
กลับกลายจากเพศสกุณี ขุนกระบี่อ่านเวทนิมิตกาย ฯ
๏ เป็นรูปอนงค์แน่งน้อย แช่มช้อยอรชรเฉิดฉาย
เหมือนนางที่พาไปฆ่าตาย เดินกรายเก็บดอกไม้ไป ฯ
๏ บัดนั้น สี่นางผู้มีอัชฌาสัย
สำคัญว่าเพื่อนร่วมใจ มิได้รู้กลวานร
นั่งลงลำดับมาลี ใส่พานมณีประภัสสร
พอชายบ่ายแสงทินกร ก็รีบจรไปตามมรคา ฯ
๏ ครั้นถึงริมฝั่งชลาลัย ที่ต้นตร่างใหญ่ใบหนา
นั่งลงริมแท่นศิลา วางพานบุปผามาลี
นบนิ้วประนมเหนือเกศ บูชาพระเวทยักษี
แสนโสมนัสสาทุกนารี ด้วยใจภักดีพญามาร ฯ
๏ บัดนั้น วายุบุตรวุฒิไกรใจหาญ
ปลอมมากับนางพนักงาน ทำเป็นวางพานจะบูชา
แลเห็นนํ้าท้นวนอยู่ ไม่ไหลไปบูรพทิศา
จึ่งพินิจพิศดูด้วยปรีชา ก็รู้ว่าพญากุมภกรรณ
ลงอยู่ในท้องสาคร วานรมีใจเกษมสันต์
ไหว้คุณพระอิศวรทรงธรรม์ ก็ร่ายพระเวทอันฤทธี ฯ
๏ บัดเดี๋ยวกายนั้นก็กลับกลาย เป็นลูกพระพายเรืองศรี
กุณฑลขนเพชรรูจี เขี้ยวแก้วมณีอลงกรณ์
ใหญ่เท่าบรมพรหมาน สูงตระหง่านดั่งพระเมรุสิงขร
ผาดแผลงสำแดงฤทธิรอน วานรกระทืบบาทา ฯ
๏ บัดนั้น สี่นางกำนัลยักษา
แลเห็นกระบี่ผู้ศักดา ทำอานุภาพเกรียงไกร
ตกประหม่าหน้าซีดไม่มีขวัญ ตัวสั่นมิอาจจะดูได้
ร้องตรีดหวีดหวาดวิ่งไป ล้มลุกไม่เป็นสมประดี ฯ
๏ บัดนั้น หนุมานผู้ชาญชัยศรี
ผาดแผลงสำแดงฤทธี ขุนกระบี่แหวกนํ้าลงไป ฯ
๏ จึ่งเห็นพญากุมภกรรณ นิมิตกายนั้นโตใหญ่
นอนขวางอยู่กลางชลาลัย ปิดวารีไว้ด้วยฤทธา
ฉวยชักตรีเพชรออกจากกาย ลูกพระพายกวัดแกว่งเงื้อง่า
โลดโผนโจนถีบอสุรา ด้วยกำลังกายาวานร ฯ
๏ เมื่อนั้น พญากุมภกรรณชาญสมร
เห็นกระบี่ผู้มีฤทธิรอน แหวกสาครตามมาราวี
กริ้วโกรธพิโรธดั่งเพลิงจุด ฉวยชักคทาวุธยักษี
ผุดลุกขึ้นจากนที เข้าไล่ต่อตีหนุมาน ฯ
๏ ต่างแทงต่างรับกันสับสน สายชลเป็นระลอกกระฉอกฉาน
เสียงสนั่นครั่นครื้นถึงบาดาล ชลธารก็ไหลลงไป ฯ
๏ บัดนั้น คำแหงหนุมานทหารใหญ่
หลบหลีกรับรองว่องไว เลี้ยวไล่โจมจับกุมภัณฑ์ ฯ
๏ เหยียบเข่าน้าวเศียรเงื้อตรี ท่วงทีรวดเร็วดั่งจักรผัน
ต่างตีต่างแทงต่างฟัน พัลวันกลอกกลับไปมา ฯ
๏ เมื่อนั้น กุมภกรรณสิทธิศักดิ์ยักษา
กระทืบบาทผาดโผนโจนมา เข้าไล่เข่นฆ่าราวี ฯ
๏ เผ่นขึ้นเหยียบบ่าวานร กรชิงตรีเพชรกระบี่ศรี
กลอกกลับจับกันเป็นที อสุรีตีต้องหนุมาน ฯ
๏ บัดนั้น วายุบุตรวุฒิไกรใจหาญ
กริ้วโกรธพิโรธดั่งเพลิงกาล โถมทะยานเข้าจับอสุรา ฯ
๏ โจนขึ้นเหยียบบ่ายืนหยัด ป้องปัดตระบองยักษา
แทงด้วยตรีเพชรอันศักดา ต้องกายพญากุมภัณฑ์ ฯ
๏ เมื่อนั้น น้องท้าวทศเศียรรังสรรค์
สุดฤทธิ์สุดคิดจะโรมรัน สุดที่จะประจัญด้วยวานร
นิ่งนึกถวิลจินดา ลิงนี้แกล้วกล้าชาญสมร
แม้นกูจะอยู่ต่อกร ถ้าแพ้ฤทธิรอนไอ้ทรลักษณ์
จะอายแก่เทวาในโสฬส อัปยศทั่วไปทั้งไตรจักร
เสียแรงเป็นวงศ์จตุรพักตร์ ทรงศักดาเดชมหึมา
คิดแล้วจึ่งองค์พญามาร มิได้รอนราญเข่นฆ่า
ก็เหาะขึ้นยังกลีบเมฆา หนีเข้าลงกาธานี ฯ
๏ บัดนั้น หนุมานผู้ชาญชัยศรี
ครั้นเสร็จซึ่งล้างพิธี กุมภกรรณนั้นหนีกลับไป
จึ่งขึ้นจากฝั่งสาคร สำแดงฤทธิรอนแผ่นดินไหว
ถีบทะยานผ่านฟ้าด้วยว่องไว ตรงไปสุวรรณพลับพลา ฯ
๏ ครั้นถึงน้อมเศียรอภิวาทน์ ทูลพระภูวนาถนาถา
ตามซึ่งรณรงค์อสุรา จนยักษาหนีเข้าธานี ฯ
๏ เมื่อนั้น พระกฤษณุรักษ์เรืองศรี
ฟังหลานพญาพาลี ยินดีดั่งได้โสฬส
จึ่งตรัสสรรเสริญศักดา ท่านผู้เรืองฤทธาดั่งเพลิงกรด
ควรที่เป็นวายุโอรส ใช้ไหนได้หมดเหมือนใจ
อันศัตรูหมู่พวกปัจจามิตร ทั่วทั้งทศทิศอย่าต่อได้
ตรัสแล้วย่างเยื้องคลาไคล เข้าในสุวรรณพลับพลา ฯ
๏ เมื่อนั้น ฝ่ายกุมภกรรณยักษา
ครั้นถึงพิชัยลงกา ก็ขึ้นมายังท้องพระโรงคัล ฯ
๏ จึ่งน้อมเศียรถวายอภิวาทน์ พระเชษฐาธิราชรังสรรค์
สะท้อนถอนใจจาบัลย์ กุมภัณฑ์ก้มพักตร์ไม่พาที ฯ
๏ เมื่อนั้น ท้าวราพณาสูรยักษี
เห็นน้องท้าวผู้ร่วมชีวี ทำทีกิริยาประหลาดใจ
จึ่งมีบัญชาประกาศิต ดวงชีวิตของพี่เป็นไฉน
ตัวเจ้าสิลอบออกไป ตั้งพิธีในคงคา
ไม่ทันถึงเจ็ดทิวาวาร เกิดการสิ่งใดกนิษฐา
จึ่งรีบกลับคืนเข้ามา พักตราไม่เป็นสมประดี ฯ
๏ เมื่อนั้น พระยากุมภกรรณยักษี
ได้ฟังพระราชวาที อสุรีอัดอั้นตันใจ
มิใคร่จะออกวาจา สนองพระบัญชาไปได้
จึ่งทูลว่าตัวข้านี้ลอบไป ตั้งพิธีในวาริน
เดชะด้วยวิทยามนต์ กระแสชลนั้นแห้งตลอดสิ้น
จนถึงภาคพื้นแผ่นดิน แต่จะชัดช้อนกินก็ไม่มี
หนุมานมันตามลงไป ชิงชัยถึงท้องวารีศรี
ทำลายให้เสียพิธี น้องนี้จึ่งกลับเข้ามา
ความอายความแค้นเป็นสุดคิด ดั่งชีวิตจะม้วยสังขาร์
พรุ่งนี้จะถวายบังคมลา ไปเข่นฆ่าแก้แค้นแทนมัน ฯ
๏ เมื่อนั้น ทศพักตร์สุริย์วงศ์รังสรรค์
แจ้งว่าเสียกิจพิธีกรรม์ กุมภัณฑ์สลดระทดใจ
นิ่งขึงตะลึงรำพึงคิด ร้อนจิตเพียงพิษเพลิงไหม้
จึ่งมีบัญชาตรัสไป ซึ่งข้าศึกทำได้ดั่งนี้
ด้วยไอ้พิเภกทรชน บอกกลมนุษย์กระบี่ศรี
หาไม่ที่ไหนไพรี จะล่วงรู้ในพิธีการ
เสียแรงที่เกิดร่วมครรภ์ เลี้ยงมันดั่งเลี้ยงเดียรัจฉาน
ซึ่งเจ้าจะยกไปรอนราญ จงผลาญให้ม้วยมรณา
จึ่งจะไม่ได้เป็นไส้ศึก บอกการตื้นลึกไปภายหน้า
อันมนุษย์วานรที่ยกมา เห็นว่าจะม้วยชีวี ฯ
๏ เมื่อนั้น พญากุมภกรรณยักษี
ฟังพระเชษฐาพาที ดั่งวารีทิพย์มาเจือใจ
มีความอิ่มเอิบกำเริบฤทธิ์ คืนคิดมานะขึ้นมาได้
บังคมลาออกจากพระโรงชัย ตรงไปปราสาทรัตนา ฯ
๏ ครั้นถึงจึ่งมีบรรหาร สั่งเสนามารยักษา
เร่งเตรียมจัตุรงค์โยธา ซึ่งแกล้วกล้าณรงค์ราวี
อีกทั้งรถทรงสำหรับศึก อันพันลึกเทียมด้วยราชสีห์
พรุ่งนี้จะยกโยธี ไปต่อตีมนุษย์วานร ฯ
๏ บัดนั้น จึ่งเสนามารชาญสมร
รับสั่งแล้วถวายชุลีกร ก็รีบบทจรออกมา ฯ
๏ จัดหมู่จัตุรงค์องอาจ เลือกล้วนสามารถแกล้วกล้า
ขุนช้างขี่ช้างชนะงา กุมของ้าวง่ากรีดกราย
ขุนม้าถือหอกกลอกกลับ ขี่ขับรวดเร็วเฉิดฉาย
ขุนรถขี่รถเรียงราย ล้วนถือทองปรายหยัดยัน
พลเท้าล้วนเหล่าคำแหง โตดำลํ่าแรงแข็งขัน
ถือคาบศิลารำพัน บ้างกุมเกาทัณฑ์ลูกยา
ต่างตนต่างอวดฤทธิรุทร กวัดแกว่งอาวุธเงื้อง่า
เตรียมทั้งรถทรงอลงการ์ คอยเสด็จพญาอสุรี ฯ
๏ เมื่อนั้น กุมภกรรณสิทธิศักดิ์ยักษี
ครั้นแสงจันทร์ส่องฟ้าธาตรี เสด็จเข้าสู่ที่ไสยา ฯ
๏ เอนองค์ลงเหนือบรรจถรณ์ ยอกรก่ายพักตร์ยักษา
นิ่งนึกถวิลจินดา ที่จะยกโยธาไปชิงชัย
แก้แค้นแทนหมู่ปัจจามิตร แล้วคิดทอดถอนใจใหญ่
ครั้งนี้มนุษย์กับลิงไพร ฤทธิไกรสามารถอาจนัก
ทั้งกำลังกายก็สามารถ ปรีชาฉลาดแหลมหลัก
แล้วได้พิเภกขุนยักษ์ ไปเป็นจักษุบอกการ
กูจึ่งเสียทีปัจจามิตร เสียคิดแก่ไอ้เดียรัจฉาน
หาไม่พระลักษมณ์จะวายปราณ ด้วยหอกสุรกานต์กูพุ่งไป
ให้คลุ้มคลั่งคั่งแค้นอารมณ์ จะบรรทมหลับก็หาไม่
จนรุ่งรางสร่างแสงอโณทัย เสด็จไปที่สรงคงคา ฯ
๏ สุหร่ายแก้วโปรยปรายเป็นสายฝน ทรงสุคนธ์เฟื่องฟุ้งด้วยบุปผา
สอดใส่สนับเพลาอลงการ์ ภูษารูปกินรีรำ
ฉลององค์ทรงประพาสพระกรน้อย เกราะพลอยมรกตเขียวขำ
รัดอกรายบุษราคัม ประจำยามตาบทิศสังวาลวัลย์
เฟื่องห้อยพลอยแก้วมุกดาหาร ทับทรวงดวงประพาฬทับทิมคั่น
พาหุรัดทองกรมังกรพัน ธำมรงค์เรือนสุบรรณกางกร
ทรงกุณฑลเกล็ดเพชรรัตน์ กรรเจียกแก้วจำรัสประภัสสร
จับมหาธนูฤทธิรอน บทจรขึ้นรถสุรกานต์ ฯ
๏ จึ่งสั่งสารถีให้โบกธง เลิกหมู่จัตุรงค์ทวยหาญ
โดยกระบวนพยุหขุนมาร ออกจากพระทวารเวียงชัย ฯ
๏ ครั้นมานอกราชนิเวศน์ ให้เกิดเหตุวิปริตลางใหญ่
ช้างม้าตื่นเต้นวุ่นไป บันดาลให้เห็นอัศจรรย์
ทั้งรถที่พญามารทรง กำกงไม่สะเทือนเลื่อนลั่น
ราชสีห์ซึ่งเทียมมาทั้งพัน หน้านั้นก็กลับเป็นหน้าลา
ผีภูตทั้งสี่สำแดงกาย เดินกรายผ่านทางขวางหน้า
กาแร้งบินว่อนร่อนมา ถาบถาโฉบลงที่ธงชัย
พิณพาทย์เภรีไม่มีเสียง สำเนียงพลโห่ดั่งร้องไห้
ธงทิวก็ไม่ปลิวสะบัดใบ โขมดไพรกู่ร้องเยือกเย็น
พญามารหวาดหวั่นพรั่นจิต ด้วยนิมิตประหลาดไม่เคยเห็น
สารพัดอุบัติมิได้เว้น จำเป็นรีบรถบทจร ฯ
๏ ครั้นถึงให้หยุดจัตุรงค์ ประทับลงแทบเนินสิงขร
คอยทัพมนุษย์ฤทธิรอน จะยกพลนิกรออกมา ฯ
๏ เมื่อนั้น พระจักรรัตน์แก้วนาถา
ไสยาสน์เหนืออาสน์อลงการ์ ผ่านฟ้ารำพึงคะนึงคิด
ในการรณรงค์ชิงชัย มิได้นิทราหลับสนิท
จนจันทรอ่อนแสงชวลิต พระอาทิตย์อุทัยเรืองรอง
ดุเหว่าแว่วเพรียกเพราะเสนาะเสียง สำเนียงสกุณาขันก้อง
หมู่แมลงภู่วะวู่ร้อง เชยชาบละอองสุมาลี ฯ
๏ จึ่งชำระพระองค์ทรงเครื่อง อร่ามเรืองดั่งองค์โกสีย์
จับศรพรหมาสตร์ฤทธี ภูมีออกหน้าพลับพลา ฯ
๏ พร้อมท้าวพญาพานร ชุลีกรเกลื่อนกลาดซ้ายขวา
พอได้ยินสำเนียงโกลา ผ่านฟ้าตรัสถามพิเภกไป
อันทัพซึ่งยกมาโรมรัน อสุรีกุมภกรรณหรือไฉน
หรือว่าอสูรตนใด ออกมาชิงชัยราวี ฯ
๏ บัดนั้น พญาพิเภกยักษี
ได้ฟังพระราชวาที ชุลีกรสนองพระบัญชา
อันทัพที่ยกออกมานั้น คือพญากุมภกรรณยักษา
วันนี้จะสิ้นชีวา ด้วยชะตาถึงฆาตลัคน์จันทร์
ขอเชิญเสด็จพระสี่กร ยกพวกพานรพลขันธ์
ออกไปสังหารกุมภัณฑ์ ให้มันสิ้นชีพชีวี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังพิเภกอสุรี ภูมีชื่นชมด้วยสมคิด
พักตร์ผ่องดั่งดวงจันทรา จึ่งมีบัญชาประกาศิต
ตรัสสั่งแก่ลูกพระอาทิตย์ ท่านผู้มีฤทธิ์ปรีชาญ
จงเร่งเกณฑ์แสนยากร พวกพลวานรทวยหาญ
เตรียมทั้งรถแก้วสุรกานต์ เราจะไปรอนราญอสูรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จัดเป็นอินทรีพยุหบาตร นิลราชเป็นเศียรปักษา
นิลเอกนิลขันเป็นสองตา ปากนั้นปิงคลาวานร
คอคือกระบี่ชมพูพาน คำแหงหนุมานเป็นหงอน
ปีกขวาองคตฤทธิรอน ปีกซ้ายเกสรทมาลา
เท้าซ้ายจัดนิลปาสัน ฝ่ายนิลปานันเป็นเท้าขวา
กายนั้นคือจอมโยธา หางคือพญานิลนนท์
จังเกียงเป็นเล็บสกุณี โยธีทั้งหลายเป็นลายขน
ล้วนถืออาวุธทุกตน ร่านรนลำพองคะนองฮึก
นายไพรล้วนมีศักดา แกล้วกล้าเหี้ยมหาญทะยานศึก
ฤทธิแรงแข็งขันพันลึก คึกคึกคอยเสด็จพระสี่กร ฯ
๏ เมื่อนั้น พระพงศ์จักรพรรดิทรงศร
จึ่งชวนพระลักษมณ์ฤทธิรอน บทจรไปสรงวาริน ฯ
๏ สองกษัตริย์ชำระสระสนาน สุคนธารเกสรขจรกลิ่น
สนับเพลารายพลอยโกมิน เชิงช่อนาคินทร์สังเวียนวง
ภูษาโกไสยต่างสี ยกเครือเจ็ดคลีกระหนกหงส์
ชายไหวชายแครงฉลององค์ ต่างทรงทับทรวงสังวาลวัลย์
ตาบทิศเฟื่องห้อยมณีช่วง พาหุรัดเพชรร่วงดวงกุดั่น
ทองกรฉลุแก้วมังกรพัน ธำมรงค์เรือนสุบรรณกางกร
ต่างทรงมงกุฎดอกไม้ทัด ขัดพระขรรค์เพชรรัตน์แล้วจับศร
งามดั่งสุริยันกับจันทร บทจรไปขึ้นรถทรง ฯ
๏ รถเอยราชรถทิพย์ แอกงอนอ่อนลิบงามระหง
กำแก้วประกับประกอบกง ดุมวงแสงวามอร่ามพลอย
ภาพล้อมบัลลังก์กระจังลวด พนักอิงบังอวดกระหนกห้อย
จตุรมุขงามแม้นพิมานลอย บันช้อยห้อยฉัตรอรชร
เทียมด้วยสินธพเทพบุตร เริงร้อนฤทธิรุทรดั่งไกรสร
พระลักษมณ์นั่งหน้าประนมกร เครื่องสูงสลอนสลับกัน
มาตุลีสารถีเทวา ขับอาชาเผ่นดั่งจักรผัน
ผงคลีมืดคลุ้มชอุ่มควัน ปี่กลองสนั่นครั่นครึก
เสียงรถเสียงม้ากุลาหล เสียงพลโห่ร้องก้องกึก
ล้วนเหล่าลำพองคะนองฮึก ขับกันคึกคึกรีบจร ฯ
๏ ครั้นมาถึงที่สนามรบ พระตรีภพสุริย์วงศ์ทรงศร
ให้หยุดโยธาพลากร ดูกำลังฤทธิรอนอสุรี ฯ
๏ เมื่อนั้น พญากุมภกรรณยักษี
ยืนรถอยู่กลางโยธี อสุรีเหลือบแลแปรไป
เห็นกองทัพยกออกมา โยธาเพียบพื้นแผ่นดินไหว
ทั้งสองมนุษย์วุฒิไกร ทรงมหารถชัยมาด้วยกัน
จึ่งพินิจพิศเพ่งเล็งดู ก็รู้ว่าพระรามรังสรรค์
อสุรีขบเขี้ยวเคี้ยวฟัน สั่งให้พลขันธ์เข้าโจมตี ฯ
๏ บัดนั้น นนทกาลสูรยักษี
รับสั่งพญาอสุรี ก็ขับหมู่โยธีเข้ารอนราญ ฯ
๏ พลยักษ์เข้าหักพลลิง แยงยิงฟันแทงสำแดงหาญ
กวัดแกว่งอาวุธดั่งเพลิงกาล โถมทะยานเข้ากลุ้มตะลุมบอน ฯ
๏ บัดนั้น ฝ่ายพลกระบี่ชาญสมร
หักเอาด้วยกำลังฤทธิรอน วานรตีตอบกุมภัณฑ์ ฯ
๏ ปากกัดตีนถีบมือตบ ไล่ตลบรวดเร็วดั่งจักรผัน
อสุราแตกตายทับกัน ลิงนั้นบันบุกรุกมา ฯ
๏ บัดนั้น จึ่งนนทกาลสูรยักษา
เห็นกระบี่ไล่ตีอสุรา โกรธาตาแดงดั่งแสงไฟ
เข่นเขี้ยวเคี้ยวกรามเกรี้ยวกราด กระทืบบาทเพียงพื้นแผ่นดินไหว
ขับพวกพหลพลไกร เข้าไล่โจมตีวานร ฯ
๏ พุ่งซัดอาวุธดั่งห่าฝน ต่างตนลั่นปืนธนูศร
ถาโถมโรมรันประจัญกร ฟันฟอนไม่ละลดกัน ฯ
๏ บัดนั้น หนุมานฤทธิแรงแข็งขัน
เห็นหมู่อสุรกุมภัณฑ์ บุกบันไล่ตีกระบี่มา
ก็ออกยืนขวางหน้าไม่ราถอย คอยล้างชีวิตยักษา
กวัดแกว่งตรีเพชรอันศักดา เข้าไล่เข่นฆ่าอสุรี ฯ
๏ แทงซ้ายป่ายขวาอุตลุด ด้วยกำลังฤทธิรุทรกระบี่ศรี
พลมารตายแตกไม่สมประดี ยักษ์หนีลิงไล่พัลวัน ฯ
๏ บัดนั้น นนทกาลฤทธิแรงแข็งขัน
กริ้วโกรธพิโรธดั่งไฟกัลป์ กุมภัณฑ์โจมจับหนุมาน ฯ
๏ ยักษ์ตีลิงแทงไม่เงือดงด ต่างทนต่างอดต่างหาญ
เสียงสนั่นครั่นครื้นสุธาธาร นนทกาลไม่ละลดกร ฯ
๏ บัดนั้น คำแหงหนุมานชาญสมร
รับรองป้องปัดคทาธร วานรโจมจับอสุรี ฯ
๏ แทงด้วยตรีเพชรชัยชาญ ต้องอกนนทกาลยักษี
ล้มลงกับพื้นธรณี ก็สิ้นชีวีด้วยฤทธา ฯ
๏ แล้วจับเอาศพโยนไป ต้องหน้ารถชัยยักษา
ทำเป็นยักคิ้วหลิ่วตา ตบมือชี้หน้าขุนมาร
เหวยเหวยกุมภกรรณขุนยักษ์ ตัวเองฮึกฮักอวดหาญ
วันนี้เศียรมึงจะแหลกลาญ วายปราณด้วยศรพระจักรี ฯ
๏ เมื่อนั้น พญากุมภกรรณยักษี
ได้ฟังหนุมานพาที โกรธดั่งอัคคีไหม้ฟ้า
กระทืบบาทผาดแผดสุรเสียง สำเนียงสนั่นดั่งฟ้าผ่า
เหวยเหวยไอ้ลิงพาลา มึงอย่าเจรจาให้เกินพักตร์
ตัวกูเป็นวงศ์พรหเมศ เลื่องชื่อลือเดชทั้งไตรจักร
หัวมึงจะขาดด้วยมือยักษ์ ว่าแล้วชักศรแผลงไป ฯ
๏ เสียงสนั่นครั่นครื้นอากาศ พสุธากัมปนาทหวาดไหว
มืดมิดปิดแสงอโณทัย เกิดเป็นเปลวไฟไหม้มา ฯ
๏ เมื่อนั้น พระตรีภพลบโลกนาถา
เห็นกุมภกรรณอสุรา แผลงศรศักดามาราวี
เป็นเพลิงร้อนแรงแสงฉาน ล้อมพวกพลหาญกระบี่ศรี
พระเนตรมุ่งหมายอสุรี ภูมีก็แผลงพาลจันทร์ ฯ
๏ เปรี้ยงเปรี้ยงดั่งเสียงฟ้าฟาด โลกธาตุสะเทือนเลื่อนลั่น
เป็นห่าฝนมาดับเพลิงกัลป์ แล้วต้องพลขันธ์อสุรา
ทั้งหมู่ม้ารถคชสาร ก็แหลกลาญสิ้นชีพสังขาร์
หัวขาดตีนขาดดาษดา ด้วยอานุภาพพระจักรี ฯ
๏ เมื่อนั้น พญากุมภกรรณยักษี
เห็นมนุษย์แผลงศรมาราวี พวกพลอสุรีบรรลัยลาญ
โกรธกริ้วนิ่วหน้าขบฟัน ตรัสสั่งโลทันใจหาญ
ให้ขับรถแก้วสุรกานต์ ทะยานเข้าโจมตีวานร ฯ
๏ เมื่อนั้น พระรามสุริย์วงศ์ทรงศร
แลเห็นกุมภกรรณฤทธิรอน ไล่กระบี่นิกรเข้ามา
จึ่งสั่งมาตุลีเทเวศร์ อันเรืองเดชฤทธิแรงแข็งกล้า
ให้ขับรถแก้วแววฟ้า เข้ารับรัถาอสุรี ฯ
๏ เมื่อนั้น พญากุมภกรรณยักษี
เห็นมนุษย์ขับรถมาราวี โกรธดั่งอัคคีบรรลัยกาล
จึ่งชักศรสิทธิ์ขึ้นพาดสาย มุ่งหมายเขม้นจะสังหาร
น้าวหน่วงด้วยกำลังชัยชาญ ขุนมารก็ผาดแผลงไป ฯ
๏ เสียงสนั่นครั่นครื้นอัมพร สิงขรกัมปนาทหวาดไหว
เป็นอาวุธตกต้องกระบี่ไพร บรรลัยด้วยฤทธิ์อสุรา ฯ
๏ เมื่อนั้น พระสุริย์วงศ์องค์นารายณ์นาถา
เห็นวานรม้วยมรณา ด้วยศรศักดาอสุรี
จึ่งชักอัคนิวาตพาดสาย หมายล้างอาวุธยักษี
น้าวหน่วงด้วยกำลังอินทรีย์ ภูมีผาดแผลงไปด้วยฤทธิ์ ฯ
๏ พสุธาอากาศก็หวาดหวั่น เสียงสนั่นถึงชั้นอกนิษฐ์
เป็นเพลิงล้างอาวุธปัจจามิตร แล้วศรสิทธิ์ไปต้องรถชัย
ขององค์พญามารทรง กำกงหักโค่นไม่ทนได้
ราชสีห์สารถีก็บรรลัย พลไกรตายกลาดดาษดา ฯ
๏ เมื่อนั้น น้องท้าวทศเศียรยักษา
สิ้นรถสิ้นทศโยธา อสุราประหวั่นพรั่นใจ
ให้ย่อท้อมิใคร่จะต่อฤทธิ์ แล้วคิดมานะขึ้นมาได้
ตัวกูชาติชายอาชาไนย ฤทธิไกรเลิศลบธาตรี
มาตรแม้นตัวตายจะไว้ยศ ให้ปรากฏฟากฟ้าราศี
จะเสียดายอะไรแก่ชีวี ถึงที่แล้วก็จำจะวายปราณ
คิดแล้วกวัดแกว่งพระแสงศร สำแดงฤทธิรอนกำลังหาญ
ทำอำนาจผาดโผนโจนทะยาน ขึ้นรอนราญบนรถพระรามา ฯ
๏ เมื่อนั้น จึ่งองค์พระลักษมณ์กนิษฐา
รับหัตถ์ปัดป้องอสุรา หวดซ้ายป่ายขวาวุ่นไป
พระนารายณ์ก็ตีด้วยศรทรง กุมภกรรณตกลงไม่ทานได้
สององค์ผู้ทรงฤทธิไกร ก็โจนรถรุกไล่ราวี ฯ
๏ เมื่อนั้น พญากุมภกรรณยักษี
ผู้เดียวยืนยันประจัญตี อสุรีไม่คิดชีวา
พระหัตถ์กวัดแกว่งศรศาสตร์ หมายมาดเขม้นเข่นฆ่า
โลดโผนโจนจับพระจักรา ด้วยกำลังโกรธากุมภัณฑ์ ฯ
๏ ถ้อยทีถ้อยรับกันสับสน อลวนรวดเร็วดั่งจักรผัน
ต่างหาญต่างกล้าไม่ละกัน พัลวันต่อกรรอนราญ ฯ
๏ เมื่อนั้น พระจักรกฤษณ์ลือฤทธิ์ทุกทิศาล
รับรองป้องกันประจัญบาน ทะยานขึ้นเหยียบทันที ฯ
๏ หวดด้วยพระแสงศรทรง ต้ององค์กุมภกรรณยักษี
เสียงสนั่นลั่นพื้นปัถพี อสุรีซวนเซไปมา ฯ
๏ แล้วชักพรหมาสตร์ขึ้นพาดสาย หมายล้างชีวิตยักษา
ก็ผาดแผลงไปด้วยศักดา ถูกอกพญากุมภกรรณ ฯ
๏ เมื่อนั้น น้องท้าวทศเศียรรังสรรค์
ต้องศรยังไม่ม้วยชีวัน กุมภัณฑ์ล้มลงกับปัถพี
แลเห็นพระองค์ทรงลักษณ์ ผ่องพักตร์จำรัสรัศมี
สีเขียวดั่งนิลมณี มีกายปรากฏเป็นสี่กร
ทรงเทพอาวุธจักรสังข์ ทั้งตรีคทาศิลป์ศร
จึ่งรู้ว่านารายณ์ฤทธิรอน จากเกษียรสาครเสด็จมา
ตกใจด้วยไม่ทันคิด มาต่อฤทธิ์พระบรมนาถา
แม้นฟังพิเภกอนุชา ที่ไหนชีวาจะบรรลัย
เสียแรงเป็นวงศ์พรหเมศ จะพิเคราะห์เหตุผลก็หาไม่
ดั่งชาติทรลักษณ์จัญไร น้อยใจเป็นพ้นพันทวี
คิดแล้วยอกรเหนือศิโรตม์ ร้องทูลขอโทษยักษี
ซึ่งข้าผิดพลั้งครั้งนี้ เพราะเหตุด้วยพี่ผู้อาธรรม์
จึ่งจำสุดสิ้นชีวิต ด้วยศรพระจักรกฤษณ์รังสรรค์
ขอพระองค์ผู้ทรงสุบรรณ จงส่งไปสวรรค์ชั้นฟ้า
อันซึ่งพิเภกขุนยักษ์ ผู้เป็นน้องรักของข้า
ขอฝากไว้ใต้เบื้องบาทา พระจักราจงโปรดปรานี ฯ
๏ เมื่อนั้น พระกฤษณุรักษ์เรืองศรี
ได้ฟังกุมภกรรณอสุรี จึ่งมีบัญชาตอบไป
ถึงมาตรเอ็งเป็นปัจจามิตร เราจะคิดพยาบาทก็หาไม่
อสุราอย่าพะว้าพะวังใจ อาลัยถึงพิเภกอนุชา
เพื่อนนั้นสัจธรรม์กตัญญู ตัวกูจะเลี้ยงรักษา
ฝ่ายเอ็งซึ่งม้วยมรณา จะได้ไปฟากฟ้าดุษฎี ฯ
๏ เมื่อนั้น พญากุมภกรรณยักษี
ได้ฟังบัญชาพระจักรี ดั่งวารีทิพย์ชโลมใจ ฯ
๏ จึงเรียกพิเภกเข้ามา อสุราสั่งพลางแล้วร้องไห้
ตัวพี่จะม้วยบรรลัย ดวงใจค่อยอยู่สถาวร
ซึ่งเจ้าจะทำราชการ ใต้เบื้องบทมาลย์พระทรงศร
สิ่งใดอย่าได้อนาทร ผ่อนตามฤทัยพระทรงฤทธิ์
จงอุตส่าห์แสวงหาความชอบ ให้รอบรู้หน้าหลังระวังผิด
จึ่งจะว่าดีมีความคิด ญาติมิตรจะได้พึ่งอนุชา
สั่งพลางผ่าวจิตด้วยพิษศร เร่าร้อนฤทัยยักษา
สิ้นเสียงก็สิ้นชีวา ไปเกิดฟากฟ้าดุษฎี ฯ
๏ บัดนั้น พญาพิเภกยักษี
เห็นเชษฐาสิ้นชีพชีวี อสุรีเข้ากอดเอาศพไว้ ฯ
๏ ชลเนตรคลอคลองนัยนา แสนโศกโศการํ่าไห้
โอ้พระเชษฐาผู้ร่วมใจ น้องได้ทูลห้ามไม่เชื่อฟัง
ดันดึงไปด้วยกำลังหลง ประมาทหมิ่นต่อองค์พระทรงสังข์
จนถึงสิ้นชีพชีวัง ดูดั่งโมหันธ์อันธพาล
เสียแรงครองธรรม์ทศพิธ ทั้งความคิดปรีชากล้าหาญ
เลื่องชื่อลือทั่วทั้งจักรวาล สุริย์วงศ์พรหมานประเสริฐนัก
เพราะฟังเชษฐาที่อาสัตย์ จนพลัดเอาคอมารอจักร
รํ่าพลางสะอื้นซบพักตร์ ขุนยักษ์ก็สิ้นสมประดี ฯ
๏ มาจะกล่าวบทไป ถึงเทวานางฟ้าทุกราศี
แจ้งว่าพระนารายณ์ฤทธี สังหารชีวีกุมภกรรณ
ต่างองค์ชื่นชมโสมนัส ตบหัตถ์สำรวลสรวลสันต์
บ้างเยี่ยมแกลแก้วแพร้วพรรณ โปรยทิพย์บุษบันลงมา
โกสีย์ก็ทรงเป่าสังข์ เสียงดังทั่วทศทิศา
อันนางอัปสรกัลยา พร้อมหน้าบรรเลงดนตรี
บ้างก็ขับขานประสานเสียง สำเนียงฉ่ำเฉื่อยเรื่อยรี่
อวยชัยให้พรพระจักรี อึงมี่ไปทั้งเมืองฟ้า ฯ
๏ เมื่อนั้น พระตรีภูวนาถนาถา
ครั้นเสร็จสังหารอสุรา เทวาโปรยทิพย์สุมามาลย์
เกลื่อนกลาดดาษไปทั้งที่รบ กลิ่นตลบเฟื่องฟุ้งหอมหวาน
ชมเล่นเป็นสุขสำราญ ผ่านฟ้าเสด็จมาขึ้นรถ
จึ่งให้เลิกโยธาพลากร เสนาวานรทั้งปวงหมด
โห่สนั่นครั่นครื้นถึงโสฬส บทจรคืนเข้ายังพลับพลา ฯ
๏ บัดนั้น ฝ่ายสารัณทูตยักษา
ครั้นเห็นกุมภกรรณอสุรา สิ้นชีพชีวาพิราลัย
ทั้งหมู่ม้ารถคชพล จะเหลือสักตนก็หาไม่
อสุรีตระหนกตกใจ ก็วิ่งเข้าเวียงชัยลนลาน ฯ
๏ ครั้นถึงก้มเกล้าบังคมทูล ท้าวราพณาสูรใจหาญ
ว่าพระอนุชาชัยชาญ ยกพวกพลมารไปราญรอน
กับพระรามผู้มีฤทธิรงค์ พระองค์สิ้นชีพด้วยแสงศร
ทั้งหมู่โยธาพลากร กุญชรรัถาพาชี ฯ
๏ เมื่อนั้น ทศเศียรสุริย์วงศ์ยักษี
แจ้งว่าน้องรักสิ้นชีวี ในที่สมรภูมิชัย
ตกใจดั่งพญามัจจุราช มาฟันฟาดตัดเศียรไปได้
สิบปากทรงโศกาลัย สะอื้นไห้ครวญครํ่ารำพัน ฯ
๏ โอ้อนิจจานะน้องเอ๋ย ไม่เห็นเลยว่าจะม้วยอาสัญ
เสียแรงเรืองฤทธิไกรดั่งไฟกัลป์ ปราบได้ถึงสวรรค์ชั้นฟ้า
ควรหรือมาแพ้มนุษย์น้อย กระจ้อยร่อยเท่านิ้วหัตถา
เสียเกียรติยศพรหมา อายแก่เทวานาคี
ตั้งแต่วันนี้จะแลลับ ที่ไหนจะได้กลับมาเห็นพี่
อันหมู่อริราชไพรี จะมีใจกำเริบอหังการ
ใครจะช่วยพี่รณรงค์ อาจองเหมือนเจ้าผู้ใจหาญ
สงครามประชิดติดเมืองมาร จะคิดอ่านปรึกษาด้วยผู้ใด
ร่วมสุขร่วมทุกข์ร่วมชีวัน ดั่งตัวเจ้านั้นไม่หาได้
รํ่าพลางแสนโศกาลัย ภูวไนยเพียงสิ้นสมประดี ฯ
๏ ครั้นคลายอาดูรพูนเทวษ องค์ท้าวสิบเกศยักษี
คิดแค้นอริราชไพรี ชิชะกระบี่กับมนุษย์
ไม่เกรงกูผู้วงศ์พรหมินทร์ มาดูหมิ่นครั้งนี้เป็นที่สุด
จะแก้แค้นแทนมันในการยุทธ์ จะเกรงฤทธิรุทรอย่าสงกา
คิดแล้วสั่งนางกำนัล เอ็งจงพากันไปหา
อินทรชิตลูกรักกูขึ้นมา ยังปราสาทรัตนารูจี ฯ
๏ บัดนั้น นวลนางกำนัลสาวศรี
รับสั่งพญาอสุรี ถวายอัญชุลีแล้วรีบไป ฯ
๏ ถึงที่ปราสาทพระโอรส ก้มเกล้าประณตประนมไหว้
ทูลว่าพระองค์ทรงภพไตร ให้เข้ามาเชิญเสด็จจร ฯ
๏ เมื่อนั้น จึ่งองค์อินทรชิตชาญสมร
แจ้งว่าสมเด็จพระบิดร ภูธรให้หาก็ยินดี
จึ่งชำระสระสรงทรงเครื่อง อร่ามเรืองจำรัสรัศมี
เสด็จย่างเยื้องจรลี สาวศรีกำนัลก็ตามมา ฯ
๏ ครั้นถึงน้อมเศียรอภิวาทน์ พระบิตุรงค์ธิราชนาถา
ท่ามกลางสุริย์วงศ์อสุรา คอยฟังบัญชาพญายักษ์ ฯ
๏ เมื่อนั้น ทศเศียรฤทธิรงค์ทรงจักร
ครั้นเห็นอินทรชิตลูกรัก ที่โศกนักค่อยได้สมประดี
ลูบหลังแล้วมีประกาศิต ดวงชีวิตพ่อผู้เฉลิมศรี
อาเจ้ายกออกไปต่อตี ไพรีฆ่าเสียให้บรรลัย
ตรัสพลางสะอื้นโศกา ชลนาแถวถั่งหลั่งไหล
พ่อนี้ไม่มีที่เห็นใคร จะไปแก้แค้นแทนมัน ฯ
๏ เมื่อนั้น ลูกท้าวทศเศียรรังสรรค์
แจ้งว่าพระอากุมภกรรณ สุดสิ้นชีวันด้วยไพรี
ความรักความเสียดายนั้นสุดคิด ร้อนจิตดั่งหนึ่งเพลิงจี่
อกใจไม่เป็นสมประดี โศกีสะอื้นอาลัย
โอ้ว่าสมเด็จพระเจ้าอา ฤทธาไม่มีใครเปรียบได้
ทรงเทพอาวุธเกรียงไกร ไฉนมาแพ้ปัจจามิตร
ให้ได้อัปยศอดสู แก่หมู่สุรารักษ์นักสิทธ์
รํ่าพลางรำพึงคะนึงคิด คั่งแค้นแน่นจิตอสุรา
ชิชะสงครามครั้งนี้หนอ มาเกิดก่อเคี่ยวเข็ญเข่นฆ่า
ตัวกูก็วงศ์พรหมา ฤทธาปราบได้ถึงชั้นอินทร์
อันศึกมนุษย์แต่เพียงนี้ จะสังหารชีวีเสียให้สิ้น
ไว้เกียรติยศในแดนดิน คิดแล้วอสุรินทร์ประนมกร
กราบทูลสมเด็จพระบิตุรงค์ ซึ่งข้าศึกอาจองด้วยแสงศร
ลูกขออาสาไปราญรอน ต่อกรด้วยราชไพรี ฯ
๏ เมื่อนั้น ท้าวราพณาสูรยักษี
ได้ฟังลูกรักพาที มีความชื่นชมด้วยสมคิด
สวมสอดกอดไว้แล้วบัญชา แก้วตาของพ่อผู้ร่วมจิต
ทีนี้จะได้เห็นฤทธิ์ ปัจจามิตรที่มันอหังการ
ซึ่งเจ้าจะยกพลากร ออกไปราญรอนหักหาญ
อันศัตรูหมู่พวกภัยพาล อย่าต้านทานฤทธิ์พระโอรส ฯ
๏ เมื่อนั้น อินทรชิตฤทธิไกรดั่งไฟกรด
รับพรบิตุรงค์ทรงยศ บังคมบาทแล้วบทจรไป ฯ
๏ ครั้นถึงปราสาทพระมารดร ยอกรบังคมประนมไหว้
ทูลว่าพระอาไปชิงชัย บรรลัยด้วยมือไพรี
ลูกรักขอลาบทเรศ พระมารดาเกิดเกศเกศี
ยกพวกจัตุรงค์โยธี ไปต่อตีด้วยองค์พระรามา ฯ
๏ เมื่อนั้น นางมณโฑเยาวยอดเสน่หา
ได้ฟังโอรสทูลมา กัลยาอัดอั้นตันใจ
สวมสอดกอดองค์พระลูกรัก นงลักษณ์ทอดถอนใจใหญ่
แล้วมีเสาวนีย์ตรัสไป เจ้าดวงฤทัยของมารดร
ซึ่งพ่อจะยกไปสงคราม กับด้วยพระรามทรงศร
เรืองเดชดั่งองค์ทินกร ขจรฟากฟ้าธาตรี
ทูษณ์ขรตรีเศียรชาญสนาม อาเจ้าทั้งสามยักษี
พร้อมหมู่พหลโยธี ออกไปต่อตีราญรอน
แต่พระรามองค์เดียวเคี่ยวฆ่า อสุราตายสิ้นด้วยแสงศร
บัดนี้มีพลวานร ทั้งสองพระนครชัยชาญ
แต่ละตนล้วนทรงศักดาฤทธิ์ ทศทิศไม่รอต่อต้าน
ซึ่งเจ้ารับราชโองการ จะยกทวยหาญไปชิงชัย
ด้วยพระนารายณ์สุริย์วงศ์ เร่งรักษาองค์ให้จงได้
แม่นี้มิใคร่จะให้ไป จนใจด้วยกลัวพระบิดา ฯ
๏ เมื่อนั้น อินทรชิตสุริย์วงศ์ยักษา
ฟังพระชนนีตรัสมา อสุราสนองพระวาที
เป็นไฉนฉะนี้พระแม่เจ้า มาดูเบาสุริย์วงศ์ยักษี
อันเป็นอิศราธิบดี ทั้งตรีโลกาก็เกรงฤทธิ์
แต่ล้วนทรงเทพสาตรา วิทยาเวทมนต์ก็ประสิทธิ์
ทำสิ่งใดได้ดั่งใจคิด ทศทิศไม่รอต่อกร
ทำไมกับสองมนุษย์ มีแต่อาวุธธนูศร
กับพลสวาวานร ไหนจะครั่นฤทธิรอนกุมภัณฑ์
พระมารดาอย่าปรารมภ์ใจ จะฆ่ามันเสียให้อาสัญ
ว่าแล้วถวายบังคมคัล มาปราสาทสุวรรณอลงการ ฯ
๏ ครั้นถึงจึ่งมีบัญชา ตรัสสั่งเสนาใจหาญ
จงจัดพหลพลมาร กูจะไปรอนราญไพรี ฯ
๏ บัดนั้น จึ่งมโหทรมารยักษี
รับสั่งแล้วถวายอัญชุลี อสุรีก็รีบออกมา ฯ
๏ เกณฑ์หมู่ม้ารถคชสาร เลือกล้วนอาจหาญแกล้วกล้า
ขุนช้างขี่ช้างชนะงา กุมของ้าวง่าหยัดยัน
ขุนม้าขี่ม้าถือทวน รำเป็นกระบวนดั่งจักรผัน
ขุนรถขี่รถประกวดกัน กรกุมเกาทัณฑ์พันลึก
ขุนพลก็เร่งจัดพล แต่ละตนเหี้ยมหาญชำนาญศึก
กวัดแกว่งอาวุธคั่งคึก ห้าวฮึกทุกหมู่โยธา
ตั้งเป็นกระบวนพยุหบาตร เกลื่อนกลาดตามซ้ายฝ่ายขวา
เตรียมทั้งรถแก้วแววฟ้า คอยท่าเสด็จอสุรี ฯ
๏ เมื่อนั้น อินทรชิตสุริย์วงศ์ยักษี
ครั้นใกล้พิชัยนาที จรลีไปสรงสาคร ฯ
๏ สุหร่ายมาศโปรยปรายดั่งสายฝน สุคนธ์ธารกลิ่นเกสร
ทรงสอดสนับเพลาเชิงงอน เป็นรูปมังกรเกี่ยวกัน
ภูษาพื้นตองทองยก ตรวยกระหนกเกี่ยวกรองทองคั่น
ชายไหวชายแครงเครือวัลย์ เกราะเกล็ดกุดั่นสุพรรณพราย
ฉลององค์ตาบทิศสังวาลแก้ว ทับทรวงดวงแววจำรัสฉาย
พาหุรัดทองกรมังกรกลาย ธำมรงค์เพชรพรายอรชร
ทรงมหามงกุฎดอกไม้ทัด กรรเจียกจำรัสประภัสสร
พระหัตถ์จับศิลป์ฤทธิรอน บทจรขึ้นรถสุรกานต์ ฯ
๏ รถเอยราชรถทรง กำกงประดับมุกดาหาร
แอกงอนล้วนแล้วแก้วประพาฬ สี่มุขทรงวิมานเวชยันต์
เสาฉลุเครือกระหนาบกาบแก้ว เทพนมรายแถวกินนรคั่น
เทียมด้วยราชสีห์สองพัน โลทันถือหอกกระหยับกร
สำทับขับคึกสะอึกโผน เผ่นโจนด้วยกำลังไกรสร
เครื่องสูงบังแสงรวีวร ฆ้องขานแตรงอนปี่กลอง
เสียงม้าเสียงรถคชสาร พลมารโห่ฮึกกึกก้อง
อุษาโยคให้โบกธงทอง ทุกกองรีบรัดกันไป ฯ
๏ ครั้นถึงให้หยุดจัตุรงค์ ตั้งลงโดยกระบวนทัพใหญ่
ในที่ครุฑนามเกรียงไกร มั่นไว้คอยหมู่ปัจจามิตร ฯ
๏ เมื่อนั้น พระสุริย์วงศ์องค์นารายณ์จักรกฤษณ์
บรรทมเหนือแท่นทองชวลิต จวนพระอาทิตย์เรืองรอง
ดุเหว่าเร่าร้องส่งเสียง สำเนียงประโคมยามกึกก้อง
อันหมู่แมลงผึ้งภู่ทอง เชยซาบละอองสุมามาลย์
พระพายชายพัดมาอ่อนอ่อน ตลบกลิ่นเกสรหอมหวาน
ก็ตื่นจากแท่นแก้วสุรกานต์ สรงสนานทรงเครื่องรูจี ฯ
๏ พระกรจับศรพรหมาสตร์ งามวิลาศดั่งองค์โกสีย์
เสด็จย่างเยื้องจรลี ออกที่สุวรรณพลับพลา ฯ
๏ พร้อมหมู่ทหารฤทธิรุทร ทั้งสิบแปดมงกุฎถ้วนหน้า
พอได้ยินเสียงโห่โกลา ผ่านฟ้าจึ่งมีโองการ
ดูกรพิเภกกุมภัณฑ์ วันนี้ใครยกทวยหาญ
ออกมาต่อกรรอนราญ เสียงสะเทือนสะท้านธาตรี ฯ
๏ บัดนั้น พญาพิเภกยักษี
ฟังราชโองการพระจักรี ชุลีกรสนองพระบัญชา
ทัพนี้เป็นทัพโอรส ท้าวทศพักตร์ยักษา
ชื่อว่าอินทรชิตอสุรา แกล้วกล้าสามารถอาจนัก
พระเป็นเจ้าทั้งสามปราสาทศร ฤทธิรอนปราบได้ทั้งไตรจักร
ทั้งปรีชาความคิดขุนยักษ์ แหลมหลักกว่าวงศ์กุมภัณฑ์ ฯ
๏ เมื่อนั้น พระจักรรัตน์แก้วรังสรรค์
แจ้งว่าโอรสทศกัณฐ์ ยกพวกพลขันธ์ออกมา
จึ่งมีบัญชาอันสุนทร ดูกรพิเภกยักษา
จะเห็นผู้ใดในพลับพลา ที่จะต่อฤทธาอสุรี ฯ
๏ บัดนั้น พญาพิเภกยักษี
ได้ฟังพระราชวาที น้อมเศียรชุลีแล้วทูลไป
อันวานรที่ในพลับพลา เห็นจะต่อฤทธามันไม่ได้
ขอให้พระลักษมณ์ภูวไนย ออกไปต่อกรขุนมาร ฯ
๏ เมื่อนั้น พระจักรีผู้ปรีชาหาญ
ได้ฟังพิเภกโหราจารย์ ผ่านฟ้ามีราชวาที
ดูกรอนุชาทรงลักษณ์ น้องรักผู้ร่วมชีวิตพี่
เจ้าจงยกออกไปราวี ต่อตีด้วยโอรสทศกัณฐ์ ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังพระองค์ทรงสุบรรณ น้อมเศียรอภิวันท์แล้วทูลไป
ซึ่งจะชิงชัยด้วยอินทรชิต น้องจะเกรงฤทธิ์ก็หาไม่
จะขออาสาภูวไนย มิได้อาลัยแก่ชีวี ฯ
๏ เมื่อนั้น พระจักรรัตน์แก้วเรืองศรี
ฟังพระอนุชาพาที ยินดีดั่งได้ฟากฟ้า
จึ่งมีบัญชาประกาศิต แก่ลูกพระอาทิตย์ฤทธิ์กล้า
จงจัดพหลโยธา ให้พระอนุชาฤทธิรอน ฯ
๏ บัดนั้น พญาสุครีพชาญสมร
รับสั่งสมเด็จพระสี่กร ก็รีบบทจรออกมา ฯ
๏ จัดเอาคำแหงวายุบุตร คุมพลเจ็ดสมุทรเป็นกองหน้า
กองขันองคตผู้ศักดา ถือโยธาเจ็ดสมุทรไท
เกียกกายเจ็ดสมุทรทวยหาญ ศรีชมพูพานเป็นนายใหญ่
กองหลวงสิบสมุทรพลไกร ว่องไวห้าวหาญชาญยุทธ์
ยุกกระบัตรนั้นจัดนิลนนท์ คุมพลวานรเจ็ดสมุทร
กองหนุนกระบี่โคมุท พลยุทธ์เกณฑ์เข้าเท่ากัน
กองหลังเจ็ดสมุทรโยธี นายใหญ่กระบี่นิลขัน
ปีกซ้ายปีกขวาครบครัน เลือกสรรค์ตัวดีมีฤทธิ์
บ้างถือเสโลโตมร ธนูศรหอกดาบกระบี่กริช
เตรียมทั้งรถแก้วชวลิต ตามประกาศิตพระจักรี ฯ
๏ เมื่อนั้น พระลักษมณ์สุริย์วงศ์เรืองศรี
ครั้นเสร็จซึ่งจัดโยธี จรลีไปสรงชลธาร ฯ
๏ นํ้าทิพย์องค์ท้าวเทเวศร์ถวาย บุปผาปรุงโปรยปรายหอมหวาน
สุคนธาธารทิพย์สุมามาลย์ สนับเพลาแก้วกาญจน์เป็นเชิงงอน
ภูษาคู่อมรินทร์ทรง เครือหงส์คาบช่อเกสร
ชายแครงเครื่องทิพย์อลงกรณ์ ชายไหวอรชรทับทิมพราย
ตาบทิศทับทรวงเฟื่องห้อย สอดสร้อยสังวาลสามสาย
ทองกรรูปวาสุกรีกลาย พาหุรัดพลอยรายธำมรงค์
ทรงมหามงกุฎทิพมาศ งามวิลาศดั่งท้าวครรไลหงส์
พระหัตถ์จับพระแสงศรทรง เสด็จมาลาองค์พระสี่กร ฯ
๏ ครั้นถึงน้อมเศียรอภิวาทน์ พระเชษฐาธิราชทรงศร
คอยท่าศุภฤกษ์สถาวร พร้อมหมู่วานรโยธา ฯ
๏ เมื่อนั้น พระตรีภูวนาถนาถา
สวมสอดกอดองค์พระอนุชา ผ่านฟ้าอำนวยอวยชัย
จงทรงศักดาวราฤทธิ์ ทุกทิศอย่ารอต่อได้
อันซึ่งศัตรูหมู่ภัย ให้บรรลัยด้วยศรอนุชา ฯ
๏ เมื่อนั้น พระลักษมณ์สุริย์วงศ์นาถา
รับพรสมเด็จพระจักรา ใส่เหนือเกศาด้วยยินดี
เสร็จแล้วถวายอภิวาทน์ แทบบาทพระนารายณ์เรืองศรี
เสด็จย่างเยื้องจรลี ไปขึ้นรถมณีอลงกรณ์ ฯ
๏ รถเอยราชรถแก้ว กำวงกงแววประภัสสร
สูงระหงทรงงามสามงอน อลงกรณ์เลื่อมแก้วกระหนกบัน
ดูยอดดั่งจะย้อยพลอยเพชร แสงเตร็ดส่องตรัสพระสุริย์ฉัน
สี่มุขสุกแม้นวิมานจันทร์ ชั้นเหมช่อห้อยอลงการ
สารถีเร่งเทพอัสดร เผ่นโจนโผนจรคะนองหาญ
เครื่องสูงครบสิ่งโอฬาร ธงฉานทิวฉัตรบังบน
พลโห่พื้นหาญราญรบ เสียงกลองฆ้องกลบกุลาหล
ผงคลีพัดคลุ้มอำพน ขับร้นรีบราชรถไป ฯ
๏ ครั้นถึงสมรภูมิชัยศรี จึ่งให้หยุดโยธีทัพใหญ่
ตั้งที่ครุฑนามเกรียงไกร มั่นไว้ดูกำลังอสุรา ฯ
๏ เมื่อนั้น อินทรชิตสิทธิศักดิ์ยักษา
ยืนรถอยู่กลางโยธา แลมาเห็นทัพไพรี
จึ่งมีพระราชบรรหาร ถามโลทันมารสารถี
อันมนุษย์เป็นจอมโยธี ขี่รถมณีอลงกรณ์
จะเป็นเชษฐาหรือน้องชาย กรซ้ายนั้นถือธนูศร
รูปร่างดั่งเทพกินนร อรชรอ้อนแอ้นทั้งกายา ฯ
๏ บัดนั้น จึ่งโลทันมารยักษา
ได้ฟังพระราชบัญชา อสุราสนองพระวาที
นี้คือพระลักษมณ์วิไลวรรณ ที่ต้องหอกกุมภกรรณยักษี
มิได้สิ้นชีพชีวี บัดนี้กลับยกมารอนราญ ฯ
๏ เมื่อนั้น อินทรชิตฤทธิไกรใจหาญ
ได้ฟังโลทันขุนมาร ให้ขับรถสุรกานต์ขึ้นไป ฯ
๏ ร้องว่าดูก่อนพระอนุชา ตัวท่านนี้หาปัญญาไม่
ไฉนจึ่งอาจองทะนงใจ มาชิงชัยด้วยเราผู้ฤทธี
อุปมาดั่งหนึ่งลูกเนื้อ จะเป็นเหยื่อแก่พญาราชสีห์
ได้เห็นเป็นน่าปรานี จะมาเสียชีวีไม่ต้องการ
ทั้งสามภพจบทั่วทศทิศ ย่อมเกรงฤทธิ์เราผู้ห้าวหาญ
เว้นไว้แต่พระผู้ทรงญาณ เป็นประธานโลกาทั้งห้าองค์
คือพระสยมภูวนาถ กับองค์กมลาสน์ครรไลหงส์
ทั้งพระนารายณ์ภุชพงศ์ พระนรสิงห์ผู้ทรงศักดา
กับพระเป็นเจ้าเต่าทอง ซึ่งรองตรีกูฏภูผา
นอกนั้นไม่ครั่นฤทธา พระอนุชาจงเร่งกลับไป
มิฟังจะอยู่รณรงค์ ไหนจะทนศรทรงของเราได้
ทั้งหมู่สวาวานรไพร จะบรรลัยด้วยมืออสุรี ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังจึ่งตอบวาที เหวยเหวยอสุรีพาลา
เอ็งอย่าโอหังอวดเดช เปรียบพระจอมเกศทั้งห้า
ตัวเรานี้เป็นอนุชา องค์พระจักราทรงครุฑ
เทวาประชุมเชิญแบ่งภาค มาจากวารีเกษียรสมุทร
ทรงศรสามเล่มเป็นอาวุธ ฤทธิรุทรสามโลกไม่เทียมทัน
ท่านดั่งหิ่งห้อยน้อยแสง หรือจะแข่งเคียงดวงสุริย์ฉัน
ถึงมาตรถ้าตัวทศกัณฐ์ จะบรรลัยด้วยศรไม่พริบตา ฯ
๏ เมื่อนั้น อินทรชิตสิทธิศักดิ์ยักษา
ได้ฟังกริ้วโกรธโกรธา แกว่งศรเงื้อง่าแล้วร้องไป
เหม่เหม่ดูดู๋มนุษย์น้อย ยกตัวกล่าวถ้อยหาจริงไม่
ชิชะน้องนารายณ์เรืองชัย ดีแล้วจะได้เห็นกัน
ว่าพลางเข่นเขี้ยวกระทืบบาท พสุธากัมปนาทไหวหวั่น
เหวยเหวยรณภพกุมภัณฑ์ จงเร่งพลขันธ์เข้าโจมตี ฯ
๏ บัดนั้น มหารณภพยักษี
รับสั่งแล้วขับโยธี เข้าไล่ราวีกระบี่ไพร ฯ
๏ บัดนั้น อสุราโยธาน้อยใหญ่
กวัดแกว่งอาวุธว่องไว รุกไล่วานรเป็นโกลา ฯ
๏ ยิงแย้งแทงฟันอลวน เสียงพลโห่ฮึกฉาวฉ่า
วิ่งหมุนหนุนเนื่องกันเข้ามา ซ้ายขวาหน้าหลังประดังตี ฯ
๏ บัดนั้น สุรเสนสุรกานต์กระบี่ศรี
เห็นยักษาดากันเข้าราวี ก็ขับพลโยธีออกโรมรัน ฯ
๏ ยักษ์แทงลิงปัดกัดตบ หลีกหลบรวดเร็วดั่งจักรผัน
ถ้อยทีถ้อยหักกล้ากัน ต่างแข็งต่อขันประจัญบาน
บ้างเหยียบเข่าเหยียบเอวเหยียบบ่า ต่างง่าอาวุธจะสังหาร
หมู่ลิงหักโหมโรมราญ พลมารตายยับไม่สมประดี ฯ
๏ บัดนั้น มหารณภพยักษี
เห็นหมู่โยธาอสุรี บ้างตายบ้างหนีวุ่นไป
โกรธาขบเขี้ยวเคี้ยวฟัน กระทืบบาทสนั่นหวั่นไหว
ต้อนหมู่พหลพลไกร กลับเข้าชิงชัยด้วยวานร ฯ
๏ ยักษ์ตีลิงรับสับสน ต่างตนก็ยิงธนูศร
พลลิงตายกลาดพนาดร ด้วยกำลังฤทธิรอนกุมภัณฑ์ ฯ
๏ บัดนั้น ลูกพระพายเทวารังสรรค์
เห็นวานรม้วยชีวัน โกรธดั่งไฟกัลป์ไหม้ฟ้า
ฉวยชักตรีเพชรฤทธิรอน วานรกวัดแกว่งสำแดงกล้า
โลดโผนโจนจ้วงทะลวงมา ออกไล่เข่นฆ่าอสุรี ฯ
๏ พลมารตายยับลงกับมือ ไม่ครือกำลังกระบี่ศรี
เลี้ยวไล่ถาโถมโจมตี จนหน้ารถมณีขุนมาร ฯ
๏ เมื่อนั้น อินทรชิตผู้ทรงกำลังหาญ
แลเห็นวานรอหังการ ไล่ผลาญโยธากุมภัณฑ์
พิโรธโกรธกริ้วกระทืบบาท ทำอำนาจผาดเสียงดั่งฟ้าลั่น
เหวยไอ้ลิงป่าพนาวัน ตัวมึงโมหันธ์ทะนงใจ
ไม่เกรงกูผู้วงศ์พรหเมศ ลือนามขามเดชแผ่นดินไหว
ถือเทพอาวุธเกรียงไกร ศรชัยสามเล่มมหิมา
เป็นไฉนจึ่งอาจมาต่อสู้ ไม่รู้ว่าจะม้วยสังขาร์
หัวมึงจะขาดจากกายา ด้วยศรศักดาอันชัยชาญ ฯ
๏ บัดนั้น วายุบุตรวุฒิไกรใจหาญ
ได้ฟังวาจาขุนมาร ตบหัตถ์ฉัดฉานแล้วตอบไป
ตัวกูก็วงศ์พาลี ฤทธีฟากฟ้าดินไหว
พระองค์เป็นเจ้าภพไตร ให้ตรีกูไว้เป็นอาวุธ
ทรงเดชศักดาสามารถ อาจล้างโคตรมึงให้สิ้นสุด
อย่าพักอ้างอวดฤทธิรุทร จะยงยุทธ์ด้วยกูผู้ศักดา
อย่าว่าแต่ศรเอ็งสามเล่ม ถึงแผลงเต็มทั้งในเวหา
ก็ไม่ระคายปลายเส้นโลมา ยักษามึงอย่าประมาทกัน ฯ
๏ เมื่อนั้น อินทรชิตฤทธิแรงแข็งขัน
ได้ฟังขบเขี้ยวเคี้ยวฟัน กุมภัณฑ์จับศรแผลงไป ฯ
๏ สำเนียงดั่งเสียงฟ้าฟาด พสุธาอากาศหวาดไหว
ต้องวายุบุตรวุฒิไกร ล้มในพ่างพื้นปัถพี ฯ
๏ บัดนั้น สุครีพองคตกระบี่ศรี
ทั้งสิบแปดมงกุฎเสนี เห็นศรอสุรีแผลงมา
ต้องซึ่งหนุมานชาญณรงค์ ล้มลงกลิ้งอยู่ตรงหน้า
ต่างตนกริ้วโกรธโกรธา ตีพลอสุราเข้าไป ฯ
๏ หมู่มารหัวขาดตัวขาด ตายกลาดไม่ทานมือได้
แตกย่นจนหน้ารถชัย ด้วยฤทธิไกรวานร ฯ
๏ เมื่อนั้น ลูกท้าวทศเศียรชาญสมร
เห็นกระบี่สำแดงฤทธิรอน ตีพลนิกรเข้ามา
โกรธาขบเขี้ยวเคี้ยวฟัน กุมภัณฑ์แกว่งศรเงื้อง่า
กระทืบบาทประกาศด้วยวาจา เหวยไอ้ลิงป่าสาธารณ์
อันซึ่งพวกมึงเหล่านี้ อ้างอวดฤทธีว่ากล้าหาญ
พากันออกมารอนราญ ดีกว่าหนุมานหรือว่าไร
กูคือพระกาลพาลราช ทรงฤทธิ์อำนาจแผ่นดินไหว
จะเอาชีวิตของมึงไป ยังรู้หรือไม่ไอ้อัปรีย์ ฯ
๏ บัดนั้น พญาสุครีพกระบี่ศรี
ได้ฟังอสุราพาที โกรธดั่งอัคคีไหม้ฟ้า
จึ่งร้องว่าเหวยไอ้อินทรชิต มึงอย่าอวดฤทธิ์ให้เกินหน้า
แต่ทศกัณฐ์ผู้บิดา ก็ไม่อาจเจรจาเหมือนมึงนี้
ไม่รู้หรือเมื่อพ่อมึงยกฉัตร ครั้งนั้นกูจะตัดเอาเกศี
หากเกรงโองการพระจักรี หาไม่ชีวีจะบรรลัย
ตัวมึงลูกเล็กเด็กน้อย ถ้อยคำเจรจาหยาบใหญ่
จะดีกว่าพ่อหรือว่าไร ชาติไอ้อัปรีย์ทรลักษณ์ ฯ
๏ เมื่อนั้น อินทรชิตสุริย์วงศ์ทรงศักดิ์
ได้ฟังกริ้วโกรธพิโรธนัก ขุนยักษ์ขบเขี้ยวเคี้ยวฟัน
จึงชักศรสิทธิ์พาดสาย มุ่งหมายจะฆ่าให้อาสัญ
แผลงไปด้วยกำลังชาญฉกรรจ์ เสียงสนั่นลั่นฟ้าธาตรี ฯ
๏ ต้องพญาสุครีพขุนกบินทร์ องคตหลานอินทร์เรืองศรี
ทั้งสิบแปดมงกุฎเสนี ล้มอยู่กับที่พสุธา ฯ
๏ เมื่อนั้น พระลักษมณ์สุริย์วงศ์นาถา
เห็นศรอินทรชิตแผลงมา ต้องหมู่เสนาวานร
พิโรธโกรธกริ้วคือเพลิงกัลป์ พระทรงธรรม์ก็ขึ้นธนูศร
น้าวหน่วงด้วยกำลังฤทธิรอน น้องพระสี่กรก็แผลงไป ฯ
๏ เสียงสนั่นครั่นครื้นโพยมหน สุธาดลกัมปนาทหวาดไหว
เป็นลมอ่อนพัดต้องพลไกร ก็กลับได้สมประดีคืนมา ฯ
๏ แล้วศรชัยไปไล่รอนราญ พวกพลทวยหาญยักษา
ล้มตายเกลื่อนกลาดดาษดา ต้องทั้งรัถาอินทรชิต
ย่อยยับเป็นภัสม์ธุลี ด้วยฤทธีน้องพระจักรกฤษณ์
ราชสีห์สารถีสิ้นชีวิต เสร็จแล้วศรสิทธิ์ก็กลับมา ฯ
๏ เมื่อนั้น ลูกท้าวทศพักตร์ยักษา
ตกลงยังพื้นพสุธา อสุรากริ้วโกรธดั่งอัคคี
พระกรกวัดแกว่งศรทรง อาจองดั่งพญาราชสีห์
เผ่นขึ้นโจมจ้วงทะลวงตี บนรถมณีพระลักษมณ์ ฯ
๏ เมื่อนั้น น้องพระภุชพงศ์ทรงจักร
ประจัญกรรอนราญขุนยักษ์ หาญหักต้านต่อฤทธา
หวดด้วยพระแสงศรทรง ต้ององค์อินทรชิตยักษา
ตกลงจากรถรัตนา พระอนุชาก็ไล่ตามตี ฯ
๏ เมื่อนั้น อินทรชิตสิทธิศักดิ์ยักษี
รับหัตถ์ปัดป้องไปในที ต่างหนีต่างไล่พัลวัน
ต่างตีต่างรับกลับกลอก เข้าออกรวดเร็วดั่งจักรผัน
ต่างหาญต่างกล้าไม่ละกัน ต่างแข็งต่างขันประจัญกร ฯ
๏ เมื่อนั้น พระลักษมณ์สุริย์วงศ์ทรงศร
ผาดโผนโจนไปด้วยฤทธิรอน ภูธรโจมจับอสุรา
ยืนยันเหยียบเข่าน้าวเกศ พระทรงเดชแกว่งศรเงื้อง่า
ตีถูกลูกเจ้าลงกา ยักษาเซไปด้วยฤทธี ฯ
๏ เมื่อนั้น อินทรชิตสุริย์วงศ์ยักษี
กริ้วโกรธพิโรธดั่งอัคคี อสุรีจับศรแผลงไป ฯ
๏ สำเนียงดั่งเสียงสุนิบาต พสุธาอากาศหวาดไหว
ศรนั้นร้อนแรงเป็นแสงไฟ ลามไหม้ล้อมกระบี่โยธา ฯ
๏ เมื่อนั้น พระลักษมณ์สุริย์วงศ์นาถา
เห็นศรอินทรชิตเป็นไฟมา แสงกล้าดั่งหนึ่งเพลิงกัลป์
จึ่งจับพลายวาตขึ้นพาดสาย หมายล้างอสุราให้อาสัญ
พระหัตถ์น้าวหน่วงยืนยัน ทรงธรรม์ผาดแผลงไปด้วยฤทธิ์ ฯ
๏ ดินฟ้าอากาศก็ลั่นเลื่อน ไหวสะเทือนถึงชั้นดุสิต
เป็นห่าฝนดับเพลิงพิษ แล้วต้องอินทรชิตอสุรา ฯ
๏ เมื่อนั้น ลูกท้าวทศเศียรยักษา
ต้องศรติดตรึงทั้งกายา ดั่งว่าจะม้วยชีวี
จึ่งยอพระกรขึ้นเหนือเกศ ไหว้คุณพรหเมศเรืองศรี
แข็งใจสำรวมอินทรีย์ อสุรีร่ายเวทอันศักดา ฯ
๏ ครบถ้วนเจ็ดคาบก็ลูบลง ทั่วสารพางค์องค์ยักษา
ศรนั้นหลุดจากกายา ด้วยเดชมนตราฤทธิรอน
พอเวลาอัสดงคต ลดลงลับเหลี่ยมสิงขร
จวนสิ้นแสงสีรวีวร จึ่งว่าดูกรพระลักษมณ์
เราสองสงครามกันมา ต่อตีทีกล้าโหมหัก
ฝีมือก็ไม่เกินกันนัก ควรจักเลิกทัพกลับไป
เพลารุ่งสีรวีวร จึ่งมาต่อกรกันใหม่
ว่าแล้วให้เลิกพลไกร เข้าในลงกาธานี ฯ
๏ เมื่อนั้น พระลักษมณ์ทรงสวัสดิ์รัศมี
ครั้นเห็นอินทรชิตไม่ต่อตี อสุรีคืนเข้ายังลงกา
จึ่งขึ้นรถแก้วชวลิต สั่งลูกพระอาทิตย์ฤทธิกล้า
ให้เลิกพหลโยธา คืนเข้าพลับพลาอลงกรณ์ ฯ
๏ ครั้นถึงน้อมเศียรอภิวาทน์ พระเชษฐาธิราชทรงศร
ทูลความตามได้ราญรอน ต่อกรอินทรชิตอสุรี ฯ
๏ เมื่อนั้น พระกฤษณุรักษ์เรืองศรี
ฟังพระอนุชาร่วมชีวี ภูมีแสนโสมนัสนัก
ดั่งได้สมบัติอันโอฬาร ทั่วทุกสถานไตรจักร
สำรวลสรวลยิ้มพริ้มพักตร์ สวมกอดพระลักษมณ์แล้วอวยชัย
จงทรงศักดาวราฤทธิ์ ทศทิศอย่ารอต่อได้
ตรัสแล้วพระปิ่นภพไตร เข้าในสุวรรณพลับพลา ฯ
๏ เมื่อนั้น ฝ่ายอินทรชิตยักษา
ครั้นถึงพิชัยลงกา ตรงมาพระโรงรูจี ฯ
๏ จึ่งน้อมเศียรถวายบังคมบาท พระบิตุรงค์ธิราชยักษี
ทูลว่าลูกยกโยธี ออกไปต่อตีกับมนุษย์
ทรงนามพระลักษมณ์ฤทธิรอน โยธาวานรนับสมุทร
แต่ละตนล้วนมีฤทธิรุทร สัประยุทธ์ขับเคี่ยวแต่เช้ามา
ตัวลูกต้องศรปัจจามิตร ปิ้มเสียชีวิตสังขาร์
สิ้นรถสิ้นทศโยธา จะอยู่เกลือกว่าจะเสียที
จึ่งกลับมาลาพระบิตุราช ไปชุบนาคบาศศรศรี
ยังเขาอากาศคีรี ให้มีอานุภาพเกรียงไกร
ถ้วนคำรบเจ็ดวันวาร จะมาผลาญไพรีเสียให้ได้
ขอพระองค์จงแต่งทัพชัย ไปขัดไว้กว่าลูกจะกลับมา ฯ
๏ เมื่อนั้น องค์ท้าวทศพักตร์ยักษา
ฟังลูกทูลความก็ปรีดา จึ่งมีวาจาบัญชาการ
อันศึกครั้งนี้นี่สามารถ โยธาองอาจกล้าหาญ
ทรหดอดทนพ้นประมาณ จงหักราญมันเสียให้ย่อยยับ
ซึ่งเจ้าจะไปทำพิธีกรรม์ ครบเจ็ดคืนวันจงเร่งกลับ
อยู่หลังพ่อจะให้ขัดทัพ ตั้งรับหมู่ราชไพรี ฯ
๏ เมื่อนั้น อินทรชิตสุริย์วงศ์ยักษี
ก้มเกล้ารับราชวาที ถวายอัญชุลีแล้วออกไป ฯ
๏ ครั้นถึงปราสาทอลงการ สั่งเสนามารผู้ใหญ่
จงจัดพหลพลไกร ทั้งดอกไม้ธูปเทียนบูชา
กูจะไปตั้งกิจพิธี ยังอากาศคีรีภูผา
ครบเจ็ดราตรีจะกลับมา เข่นฆ่าอริราชภัยพาล ฯ
๏ บัดนั้น เสนาผู้ใหญ่ใจหาญ
ก้มเกล้ารับพระบัญชาการ ขุนมารออกจากพระโรงคัล ฯ
๏ จัดหมู่ทหารชาญณรงค์ สี่เหล่าอาจองแข็งขัน
เหล่าหนึ่งหน้ากากยิงฟัน โตดำลํ่าสันเรี่ยวแรง
เหล่าหนึ่งหน้ากากตัวขาว หนังเหนียวเขี้ยวยาวเข้มแข็ง
เหล่าหนึ่งหน้าแสยะตาแดง ทรหดเหี้ยมแหงห้าวฮึก
เหล่าหนึ่งหน้าเขียวตัวลาย หยาบคายอาจองทะนงศึก
แต่ละหมู่เข้มขันพันลึก คั่งคึกกวัดแกว่งสาตรา
เตรียมทั้งรถแก้ววิเชียร พร้อมด้วยธูปเทียนบุปผา
ตั้งกระบวนพยุหโยธา คอยท่าเสด็จจรลี ฯ
๏ เมื่อนั้น ลูกท้าวทศพักตร์ยักษี
ครั้นรุ่งสางสว่างราตรี เสด็จไปเข้าที่สรงชล ฯ
๏ สระสนานนํ้าทิพย์อโนดาต ใสสะอาดโปรยปรายดั่งสายฝน
สำราญกายลูบไล้เสาวคนธ์ ปรุงปนเรณูสุมามาลย์
สนับเพลาเชิงงอนช่องกระจก ภูษาเขียวลายยกกระหนกก้าน
ชายแครงชายไหวอลงการ ฉลององค์สังวาลชมพูนุท
ตาบทิศทับทรวงพาหุรัด ทองกรนาคกระหวัดรายบุษย์
ธำมรงค์มรกตไข่ครุฑ ทรงมงกุฎแก้วกรรเจียกจร
ห้อยพวงมาลัยดอกไม้มาศ พระหัตถ์จับนาคบาศธนูศร
ขัดพระขรรค์เพชรฤทธิรอน กรายกรขึ้นรถสุพรรณพราย ฯ
๏ รถเอยราชรถทรง กำกงแกมแก้ววิเชียรฉาย
แอกงอนอ่อนระหงธงชาย กูบท้ายรายดวงทับทิมแดง
เสาซุ้มทรงมันสุวรรณแวว ฉลุแก้วทุกชั้นบันแถลง
เทียมด้วยสีหราชเริงแรง สารถีกวัดแกว่งธนูชัย
เคยขี่ข้ามเขายุคุนธร เขจรขับแข่งแขไข
เครื่องสูงบังแสงอโณทัย ระบายฉัตรพัดโบกโอฬาร
เสียงฆ้องกลองประโคมอึงมี่ ดนตรีแตรสังข์กระทั่งขาน
เดินโดยพยุหบาตราการ พลหาญโห่ร้องก้องมา ฯ
๏ ครั้นถึงเชิงเขาอากาศ เดียรดาษด้วยพรรณบุปผา
จึ่งให้หยุดพหลโยธา แล้วบัญชาสั่งเสนี
ให้ล้อมวงรักษาตรวจกระเวน เกณฑ์รายรอบเชิงคีรีศรี
กว่าจะครบเจ็ดราตรี โดยในพิธีบังคับไว้
ระวังดูหมู่หมีทั้งหลาย อย่าให้กล้ำกรายเข้ามาได้
ผลัดกันนั่งยามตามไฟ นายไพร่อย่าเห็นแก่หลับนอน
สั่งแล้วก็ทรงนาคบาศ องอาจดั่งพญาไกรสร
ลงจากรถแก้วอลงกรณ์ บทจรยังยอดบรรพต ฯ
๏ แลเห็นต้นไม้โรทัน ใบนั้นมีนํ้าไหลหยด
หอมกลิ่นรวยรื่นโอชารส กำหนดแสนอ้อมคณนา
มีโพรงเป็นปล่องช่องชั้น เทวัญพิทักษ์รักษา
ยอดเขามีท่อธารา โปรยปรายลงมาเป็นละออง
ภูตพรายกระหึ่มครึมคราง ปัดรังควานโขมดกู่ก้อง
เยือกเย็นทุกเส้นขนพอง จักจั่นเรื่อยร้องวังเวงใจ
อสุราจึ่งทำอำนาจ กระทืบบาทสนั่นหวั่นไหว
บรรดาภูตผีให้หนีไป แล้วเข้าในโพรงไม้โรทัน ฯ
๏ จึ่งจุดธูปเทียนขึ้นมัสการ องค์บรมพรหมานรังสรรค์
นั่งสมาธิถือศรบังคมคัล กุมภัณฑ์หลับเนตรภาวนา ฯ
๏ มาจะกล่าวบทไป ถึงฝูงนาคินทร์พิษกล้า
ซึ่งอยู่ในอากาศบรรพตา ต้องเวทวิทยาอินทรชิต
ให้ร้อนรนสกนธ์อินทรีย์ ดั่งอัคคีสุมทรวงดวงจิต
ต่างตนสุดทนสุดคิด บรรดาที่มีฤทธิ์ก็ขึ้นไป ฯ
๏ ครั้นถึงพญาอสุรี นาคีคายพิษลงให้
ที่ในนาคบาศศรชัย ด้วยเกรงฤทธิไกรกุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
ครั้นแสงทองส่องฟ้าพรายพรรณ สุริยันเยี่ยมยอดคีรี
ไก่แก้วสกุณารํ่าร้อง สำเนียงกึกก้องอึงมี่
ชาวประโคมก็ประโคมดนตรี อสุรีตื่นจากนิทรา
เข้าที่ชำระสระสรง แต่องค์พญายักษา
กรายกรนวยนาดยาตรา เสด็จมาออกท้องพระโรงชัย ฯ
๏ ครั้นถึงจึ่งนั่งเหนืออาสน์ พร้อมเสนามาตย์น้อยใหญ่
จึ่งมีบัญชาตรัสไป เหวยไวยวาสูรอสุรี
จงรีบไปเมืองโรมคัล หามังกรกัณฐ์ยักษี
หลานกูผู้ร่วมชีวี มายังธานีลงกา ฯ
๏ บัดนั้น จึ่งไวยวาสูรยักษา
รับสั่งพญาอสุรา ถวายบังคมลาแล้วรีบไป ฯ
๏ ครั้นถึงนครโรมคัล กุมภัณฑ์ผู้มีอัชฌาสัย
ขึ้นเฝ้าพระองค์ทรงฤทธิไกร ยังในพระโรงรูจี ฯ
๏ น้อมเศียรประณตบทบงสุ์ องค์มังกรกัณฐ์ยักษี
หมอบอยู่ตรงพักตร์อสุรี ในที่ท่ามกลางเสนา ฯ
๏ เมื่อนั้น พญามังกรกัณฐ์ยักษา
เห็นไวยวาสูรเข้ามา จึ่งมีบัญชาถามไป
อันพระบิตุลาฤทธิรอน ยังถาวรเป็นสุขหรือไฉน
มีเหตุเภทพาลประการใด จึ่งใช้ให้ตัวท่านมา ฯ
๏ บัดนั้น จึ่งไวยวาสูรยักษา
ก้มเกล้าสนองพระบัญชา ว่าลงกานั้นเกิดปัจจามิตร
พระองค์มงกุฎเมืองมาร จึ่งมีโองการประกาศิต
ให้ข้ามาเชิญพระทรงฤทธิ์ ไปคิดล้างพวกไพรี ฯ
๏ เมื่อนั้น พญามังกรกัณฐ์ยักษี
ได้ฟังคั่งแค้นแสนทวี โกรธาดั่งอัคคีไหม้ฟ้า
ดูดู๋มนุษย์เท่าแมลงวัน โมหันธ์ฮึกฮักอวดกล้า
ล่วงลามข้ามมาถึงลงกา ไม่รู้ว่าจะม้วยบรรลัย
ว่าแล้วจึ่งมีบรรหาร สั่งเสนามารผู้ใหญ่
เร่งเกณฑ์รี้พลสกลไกร กูจะไปสังหารไพรี ฯ
๏ บัดนั้น วิรุณจักรยักษี
รับสั่งแล้วถวายอัญชุลี ออกมาจากที่พระโรงคัล ฯ
๏ เกณฑ์หมู่พลมารชำนาญศึก เลือกล้วนห้าวฮึกแข็งขัน
ใส่เกราะสอดเสื้อสีจันทร์ กรกุมเกาทัณฑ์ลูกพิษ
กองหนึ่งใส่เสื้อดอกคำ เกราะครํ่ากรกุมกระบองบิด
หมู่หนึ่งเกราะทองชวลิต เสื้อเขียวติดขลิบถือหอกซัด
หมู่หนึ่งล้วนถือทองปราย เกราะเงินเสื้อลายยืนหยัด
หมู่หนึ่งเสื้อแดงเกราะเหล็กรัด ถือง้าวแกว่งกวัดลำพอง
หมู่หนึ่งเกราะนาคเสื้อดำ ถือทวนกรายรำเคล่าคล่อง
เตรียมทั้งรถแก้วกุดั่นทอง ตั้งกองคอยเสด็จอสุรี ฯ
๏ เมื่อนั้น พญามังกรกัณฐ์ยักษี
ครั้นรุ่งสางสว่างราตรี จรลีไปสรงสาคร ฯ
๏ ไขทิพย์สุหร่ายสายสินธุ์ สุคนธาธารกลิ่นเกสร
ทรงสอดสนับเพลาเชิงงอน เป็นมังกรรัดกระหวัดชงฆ์
ภูษาโขมพัสตร์พื้นม่วง ฉลุดวงแย่งยกกระหนกหงส์
ชายแครงชายไหวฉลององค์ เกราะเกล็ดภุชงค์ประดับพลอย
ทับทรวงตาบทิศเพชรแพร้ว แสงสังวาลแววดั่งหิ่งห้อย
ทองกรแก้วปรุฉลุลอย ธำมรงค์เพชรพร้อยอรชร
ทรงมหามงกุฎดอกไม้ทัด กรรเจียกจำรัสประภัสสร
พระหัตถ์จับศิลป์ฤทธิรอน บทจรไปขึ้นพิชัยรถ ฯ
๏ รถเอยราชรถแก้ว กำวงกงแววด้วยมรกต
แอกงามเอี่ยมงอนอ่อนชด ชั้นลดช่อลอยบราลี
เทียมสัตว์เทียมใส่มังกรกาจ เผ่นผงกยกผงาดดั่งไกรศรี
สองพันสรรพื้นแต่ตัวดี สารถีสำทับขับจร
เครื่องสูงครบสิ่งกรรชิงรัตน์ แถวฉัตรธงชายปลายสลอน
ปี่เรื่อยเป่ารับแตรงอน อัมพรอับพื้นโพยมบน
กงลั่นกำเลื่อนสะเทือนก้อง ทหารเร้าโห่ร้องกุลาหล
พาชีพวกช้างอึงอล ขับพลข้ามพื้นสมุทรไป ฯ
๏ มาถึงลงการาชฐาน จึ่งให้หยุดทวยหาญน้อยใหญ่
เสด็จลงจากราชรถชัย เข้าในพระโรงรัตนา ฯ
๏ ลดองค์ลงถวายอภิวาทน์ พระบิตุลาธิราชยักษา
ตามที่ตำแหน่งพระนัดดา กลางหมู่มาตยากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
ครั้นเห็นพญามังกรกัณฐ์ หลานขวัญมาถึงก็ยินดี
ลูบหลังแล้วกล่าวสุนทร ดูก่อนนัดดาเรืองศรี
ซึ่งลุงให้หาเจ้ามานี้ ด้วยมีไพรีมาบีฑา
คือว่าลักษมณ์รามพี่น้อง มันเที่ยวท่องสัญจรอยู่ในป่า
ฆ่าพ่ออาเจ้ามรณา อหังการ์ว่ามีฤทธิรุทร
บัดนี้ได้พวกพลากร วานรเจ็ดสิบเจ็ดสมุทร
จองถนนข้ามชลมาต่อยุทธ์ รบกันไม่หยุดแต่สักวัน
กุมภกรรณลุงเจ้ายกไป ชิงชัยสิ้นชีพอาสัญ
แล้วอินทรชิตออกไปโรมรัน หักมันไม่ได้ด้วยฤทธี
บัดนี้ไปชุบนาคบาศ ยังยอดอากาศคีรีศรี
กำหนดถึงเจ็ดราตรี พิธีจะเสร็จดั่งจินดา
ลุงจะให้ออกไปขัดทัพ ตั้งรับลงไว้คอยท่า
กว่าพี่ของเจ้าจะกลับมา จึ่งช่วยกันเข่นฆ่าพวกพาล ฯ
๏ เมื่อนั้น ฝ่ายมังกรกัณฐ์ใจหาญ
ฟังพระบิตุลาบัญชาการ กราบกับบทมาลย์แล้วทูลไป
อันลักษมณ์รามพี่น้องซึ่งดูแคลน แสนแค้นปิ้มเลือดตาไหล
จักใคร่ฆ่ามันให้บรรลัย ก็ยังไม่สมอารมณ์คิด
ซึ่งพระองค์จะให้ไปราวี ยินดีดั่งได้ดุสิต
อันพวกพาลาปัจจามิตร ถึงมีฤทธิ์ก็ไม่เกรงมัน
หลานขออาสาไปราญรอน ล้างมนุษย์วานรให้อาสัญ
พระองค์มงกุฎกุมภัณฑ์ อย่าหวาดหวั่นใต้เบื้องบาทา ฯ
๏ เมื่อนั้น พระพงศ์พรหมธิราชยักษา
ได้ฟังหลานรักก็ปรีดา จึ่งมีบัญชาตอบไป
มิเสียแรงเจ้าเกิดร่วมพงศ์ สุริย์วงศ์พรหเมศสูงใหญ่
เชี่ยวชาญในการศรชัย ฤทธิไกรเลิศลบธาตรี
ตรัสแล้วจึ่งมีพจนารถ สั่งมหาอำมาตย์ยักษี
ให้แต่งโภชนาสาลี เลี้ยงพลโยธีพระนัดดา ฯ
๏ บัดนั้น จึ่งเปาวนาสูรยักษา
ก้มเกล้ารับราชบัญชา บังคมลาแล้วรีบออกไป ฯ
๏ จึ่งสั่งชาววังให้หมายบอก วิเสทในนอกน้อยใหญ่
ให้แต่งเครื่องถวายภูวไนย เลี้ยงทั้งไพร่พลกุมภัณฑ์ ฯ
๏ บัดนั้น ฝ่ายนางวิเสทตัวขยัน
แจ้งหมายจ่ายของครบครัน แล้วเกณฑ์กันทำตามพนักงาน
ฝ่ายวิเสทในก็จัดแจง แต่งทั้งของคาวของหวาน
กับแกล้มเมรัยชัยบาน เทียบทานแต่ล้วนโอชา
เสร็จแล้วให้นางอสุรี อันมีศุภลักษณ์เสน่หา
ยกเครื่องเนื่องตามกันมา ถวายองค์พญากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
จึ่งตรัสชวนมังกรกัณฐ์ หลานขวัญเสวยชัยบาน ฯ
๏ บัดนั้น นางกำนัลเยาวยอดสงสาร
แต่งองค์ทรงเครื่องสะคราญ กรานหมอบนอบน้อมอัญชุลี
ลางนางก็รินสุรา ถวายองค์พญายักษี
บ้างเข้าโบกปัดพัดวี ตามที่ตำแหน่งพนักงาน ฯ
๏ ฝ่ายนางบำเรอก็ครวญขับ ร้องรับรี่เรื่อยเฉื่อยฉาน
โหยหวนโอดพันบรรเลงลาน ฉิ่งกรับประสานจังหวะกัน
รำมะนาท้าทับสลับเสียง สำเนียงดั่งหนึ่งเพลงสวรรค์
กระจับปี่สีซอนี่นัน บำเรอกุมภัณฑ์ผู้ทรงฤทธิ์ ฯ
๏ ฝ่ายนางระบำก็รำฟ้อน ทอดกรเยื้องกรายเบี่ยงบิด
ร่ายเรียงเคียงเข้ามาให้ชิด ใส่จริตชม้ายชายตา
แล้วตีวงเวียนตามกัน กลับผันเป็นแป้งผัดหน้า
แทรกเปลี่ยนขวักไขว่ไปมา ย้ายท่าเป็นช้าน้องนอน
แล้วซัดสองกรอ่อนละไม ย้ายมาพิสมัยเรียงหมอน
แกล้งประดิษฐ์บิดท่ากระบวนงอน บำเรอเจ้านครลงกา ฯ
๏ บัดนั้น ฝ่ายวิเสทนอกถ้วนหน้า
เสร็จแต่งเครื่องเลี้ยงโยธา ยกเนื่องออกมาตามกัน ฯ
๏ ตั้งไว้เป็นหมวดเป็นเหล่า ทั้งไหเหล้าช้างปิ้งกระทิงหัน
ของหวานของคาวครบครัน เลี้ยงหมู่กุมภัณฑ์โยธี ฯ
๏ บัดนั้น พลมังกรกัณฐ์ยักษี
นั่งพร้อมล้อมกินเป็นโกลี รินเหล้าทำทีวุ่นไป
เมามายพูดโป้งโฉงเฉง เต้นรำทำเพลงปรบไก่
หยอกนางวิเสทคนใช้ คว้าไขว่ด้วยใจปรีดา ฯ
๏ เมื่อนั้น ฝ่ายมังกรกัณฐ์ยักษา
เสวยพลางทางทอดทัศนา ดูนางกัลยาระบำบัน
เป็นที่เพลิดเพลินจำเริญรัก พญายักษ์ปรีดิ์เปรมเกษมสันต์
เสร็จแล้วถวายบังคมคัล พระทรงธรรม์ธิราชกรุงมาร ฯ
๏ เมื่อนั้น ท้าวราพณาสูรใจหาญ
ลูบหลังแล้วมีบัญชาการ หลานรักของลุงผู้ดวงใจ
อันซึ่งมนุษย์แลวานร อย่าให้ต่อกรเจ้าได้
พ่อจงศรีสวัสดิ์มีชัย ดั่งพรลุงให้นัดดา ฯ
๏ เมื่อนั้น จึ่งมังกรกัณฐ์ใจกล้า
รับพรถวายบังคมลา มาที่ประทับอสุรินทร์ ฯ
๏ จึ่งชำระองค์สรงสนาน สุคนธารเกสรขจรกลิ่น
สนับเพลาเครือก้านสุบรรณบิน ภูษารูปกินรีรำ
ชายแครงชายไหวลายขด ทรงเกราะมรกตเขียวขำ
ทับทรวงดวงบุษราคัม ประจำยามตาบทิศทับทิมพราย
เฟื่องห้อยพลอยแก้วมุกดาหาร ทรงสังวาลศึกสามสาย
พาหุรัดทองกรมังกรกลาย ธำมรงค์เพชรพรายอรชร
ทรงมหามงกุฎเนาวรัตน์ พระหัตถ์นั้นจับธนูศร
ดั่งองค์เวสสุวัณฤทธิรอน บทจรไปขึ้นพิชัยรถ ฯ
๏ รถเอยรถแก้ว กำกงล้วนแล้วด้วยมรกต
แอกงอนอ่อนงามช้อยชด เครือขดภาพคั่นบัลลังก์ลอย
ยอดเยี่ยมเทียมแทงโพยมหน บันบนบุษบกกระหนกห้อย
ทวยทองรองรับประดับพลอย ช่อฟ้าชดช้อยอรชร
ตรวจเตรียมเทียมด้วยมังกรกาจ สองพันเพียงราชไกรสร
สารถีมือถือโตมร กวัดแกว่งขับจรดั่งลมพัด
เครื่องสูงคู่เคียงเรียงริ้ว ธงชายปลายปลิวโบกสะบัด
แถวทวนกระบวนเบียดเยียดยัด ขนัดฆ้องกลองประโคมโครมครึก
เสียงช้างร้องก้องโกญจนาท เสียงอัศวราชลำพองศึก
ทวยหาญโห่สนั่นพันลึก ขับกันคึกคึกรีบไป ฯ
๏ ครั้นถึงให้หยุดจัตุรงค์ ตั้งลงแทบเชิงเขาใหญ่
เป็นกระบวนพยุหทัพชัย มั่นไว้คอยพวกไพรี ฯ
๏ เมื่อนั้น พระอวตารทรงสวัสดิ์รัศมี
เข้าที่ไสยาในราตรี ภูมีถวิลจินดา
โดยการกระบวนรณรงค์ ที่จะล้างโคตรวงศ์ยักษา
มิได้สนิทนิทรา จนล่วงเวลาปัจฉิมยาม
ดาวเดือนเลื่อนลับสัตภัณฑ์ สุริยันจวนแจ้งแสงอร่าม
เบิกอรุณเรื่อเรืองประเทืองงาม ประโคมยามเป็นเพลงถวายพร ฯ
๏ จึ่งเสด็จจากที่ไสยาสน์ บัลลังก์อาสน์ทิพรัตน์ประภัสสร
สระสรงทรงเครื่องอลงกรณ์ บทจรออกหน้าพลับพลาชัย ฯ
๏ พร้อมหมู่ทหารชาญณรงค์ สุริย์วงศ์วานรน้อยใหญ่
พอได้ยินสำเนียงเกรียงไกร ภูวไนยจึ่งมีโองการ
ดูกรพิเภกกุมภัณฑ์ วันนี้ใครยกทวยหาญ
ออกมาต่อกรรอนราญ เสียงสะเทือนสะท้านธรณี ฯ
๏ บัดนั้น พญาพิเภกยักษี
พิเคราะห์ดูโดยยามนาที อสุรีก็แจ้งด้วยปรีชา
จึ่งน้อมเศียรเกล้าบังคมทูล นเรนทร์สูรปิ่นภพนาถา
อันทัพที่ยกออกมา คืออสุรามังกรกัณฐ์
เพื่อนนั้นเป็นบุตรพญาขร ศิลป์ศรยิ่งยวดกวดขัน
อยู่ยังบุรีโรมคัล หลานทศกัณฐ์อสุรี ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกพาที จึ่งมีบัญชาถามไป
ตัวมันชำนาญในการศร ฤทธิรอนไม่มีใครเปรียบได้
เราจะให้ทหารผู้ใด ยกออกชิงชัยอสุรา ฯ
๏ บัดนั้น พญาพิเภกยักษา
น้อมเศียรสนองพระบัญชา อันซึ่งโยธาวานร
ไม่เห็นผู้ใดจะโรมรัน ประจัญด้วยลูกพญาขร
ขอเชิญเสด็จพระสี่กร ออกไปราญรอนขุนมาร ฯ
๏ เมื่อนั้น พระจักรีผู้ปรีชาหาญ
ได้ฟังพิเภกโหราจารย์ ผ่านฟ้าสั่งลูกพระสุริยัน
จงเตรียมโยธาวานร ฤทธิรอนเหี้ยมแหงแข็งขัน
จะยกออกไปโรมรัน ล้างมังกรกัณฐ์อสุรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จัดเป็นเสนาพยุหบาตร นิลราชเป็นปากปักษา
นิลเอกนิลขันเป็นสองตา วายุบุตรเป็นเศียรสกุณี
มหัทวิกันเป็นลิ้น นิลนนท์เป็นคอปักษี
สองปีกกางป้องโยธี วาหุโรมกระบี่ชมพูพาน
อันซึ่งเท้าซ้ายเท้าขวา ปิงคลามาลุนสองทหาร
กองหลวงเป็นตัวเหยี่ยวการ หลานอินทร์เป็นหางต้อนพล
อันหมู่เตียวเพชรจังเกียง รายเรียงสลับเป็นเล็บขน
สุครีพพิเภกสองตน รองบาทยุคลพระสี่กร ฯ
๏ เมื่อนั้น พระรามสุริย์วงศ์ทรงศร
กับพระอนุชาฤทธิรอน บทจรไปสรงชลธาร ฯ
๏ สองกษัตริย์สระสนานสำราญองค์ สุคนธ์ทิพย์กลิ่นส่งหอมหวาน
สนับเพลาคู่ทรงมัฆวาน เชิงงอนแก้วกาญจน์กระหนกเวียน
ภูษาพื้นม่วงเครือมาศ เป็นรูปนาคราชเจ็ดเศียร
ชายไหวรายพลอยแก้ววิเชียร ชายแครงเครือเขียนฉลุดวง
ฉลององค์ตาบทิศเฟื่องแก้ว สังวาลแววมรกตรุ้งร่วง
ทับทิมทิพย์ประดับทับทรวง พาหุรัดโชติช่วงทองกร
ต่างทรงธำมรงค์เรือนครุฑ ทรงมงกุฎจำรัสประภัสสร
พระหัตถ์จับศิลป์ฤทธิรอน บทจรขึ้นรถเทวัญ ฯ
๏ รถเอยราชรถทรง ขององค์เจ้าตรัยตรึงศ์สวรรค์
ดุมวงกงแก้วกระหนกบัน ประดับชั้นช่อห้อยพลอยเพชร
แท่นท้ายลายเทพประนมกร อรชรทุกชั้นบัลลังก์เก็จ
พนักล้วนลายกาบกระหนาบเม็ด มุขเด็จล้วนดวงมณีพราย
เทียมด้วยสินธพเทเวศร์ กำลังเดชเพียงพลิกแผ่นดินหงาย
มาตุลีขับม้ากรีดกราย น้องนารายณ์นั่งหน้าประนมกร
ประดับเครื่องบังสูรย์มยุรฉัตร พัดโบกบังแทรกธงสลอน
เสียงฆ้องกลองชนะแตรงอน อัสดรเริงร้องคะนองชัย
สำเนียงเสียงโห่พลหาญ ดินฟ้าจักรวาลสะท้านไหว
ผงคลีมืดคลุ้มชอุ่มไป เร่งรีบพลไกรยาตรา ฯ
๏ ครั้นมาถึงที่รณรงค์ พระภุชพงศ์เห็นพวกยักษา
จึ่งให้หยุดพหลโยธา อยู่ตรงหน้าทัพอสุรี ฯ
๏ เมื่อนั้น พญามังกรกัณฐ์ยักษี
เสด็จเหนือรถแก้วมณี อยู่กลางโยธีกุมภัณฑ์
เห็นมนุษย์ยกทัพมาแต่ไกล พลไกรเพียงหนึ่งแผ่นดินลั่น
หมายเขม้นเข่นฆ่าโรมรัน ให้แยกพลขันธ์เป็นปีกกา
แล้วมีพระราชบรรหาร สั่งโลทันมารยักษา
ให้ขับรถแก้วแววฟ้า ฝ่าหมู่โยธาขึ้นไป ฯ
๏ จึ่งร้องว่าเหวยมนุษย์ เอ็งมีฤทธิรุทรเป็นไฉน
อหังการ์อาจองทะนงใจ มาชิงชัยกับหมู่อสุรี
ตัวเราอยู่กรุงโรมคัล ชื่อมังกรกัณฐ์ยักษี
ทรงเดชเดชาราวี ตรีโลกก็เกรงฤทธา
วันนี้ตัวเอ็งจะบรรลัย ด้วยศรชัยของกูผู้แกล้วกล้า
อันจะรอดคืนไปอย่าสงกา ทั้งพวกสวาวานร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังหลานท้าวยี่สิบกร ภูธรมีราชโองการ
เหวยมังกรกัณฐ์ขุนยักษ์ อย่าฮึกฮักอ้างอวดกำลังหาญ
แต่พ่อของเอ็งมารอนราญ ยังไม่ต้านทานมือกู
ตัวมึงมีฤทธิ์สักเพียงไร จึ่งอาจใจออกมาต่อสู้
หัวจะขาดปลิวไปไม่ทันรู้ มึงอย่าดูหมิ่นเจรจา ฯ
๏ เมื่อนั้น พญามังกรกัณฐ์ยักษา
ได้ฟังกริ้วโกรธโกรธา สองตาดั่งแสงอโณทัย
ขบเขี้ยวเคี้ยวฟันกระทืบบาท พสุธากัมปนาทหวาดไหว
ให้ขับพหลพลไกร เข้าไล่ถาโถมโจมตี ฯ
๏ บัดนั้น นายกองทัพหน้ายักษี
รับสั่งพญาอสุรี แล้วขับโยธีเข้าราญรอน ฯ
๏ หมู่มารก็วิ่งเข้าฟันแทง แย้งยิงปืนไฟธนูศร
พุ่งซัดแหลนหลาวโตมร ตะลุมบอนหักโหมโรมรัน ฯ
๏ บัดนั้น ฝ่ายพลวานรแข็งขัน
รับรองป้องปัดกุมภัณฑ์ ดากันเข้าโรมโจมตี ฯ
๏ บ้างหักเอวหักคอหักเข่า ฉีกแขนฉีกเท้ายักษี
ขบกัดฟัดฟาดเป็นโกลี อสุรีตายกลาดดาษดา ฯ
๏ บัดนั้น ฝ่ายหมู่อสุรศักดิ์ยักษา
ยิ่งตายยิ่งหนุนกันเข้ามา ตีพวกโยธากระบี่ไพร ฯ
๏ พุ่งซัดอาวุธเป็นห่าฝน ต่างตนต่างหนีต่างไล่
เสียงปืนเสียงโห่สนั่นไป พลไกรไม่คิดชีวี ฯ
๏ บัดนั้น ฝ่ายหมู่โยธากระบี่ศรี
ต่างตนยืนยันประจัญตี คลุกคลีรบชิดติดพัน ฯ
๏ หวดซ้ายป่ายขวาอุตลุด ด้วยฤทธิรุทรแข็งขัน
เป็นหมู่หมู่เหล่าเหล่าเข้าบุกบัน กุมภัณฑ์ตายแตกไม่สมประดี ฯ
๏ เมื่อนั้น พญามังกรกัณฐ์ยักษี
เห็นวานรรอนราญอสุรี บ้างตายบ้างหนีกระจายไป
พระกรกวัดแกว่งศรสาตร์ ร้องตวาดเพียงพื้นแผ่นดินไหว
ให้โลทันขับราชรถชัย เข้าลุยไล่กลางพลวานร ฯ
๏ หักหาญราญรุกบุกตี กระบี่ตายยับด้วยคันศร
เกลื่อนกลาดดาษพื้นดินดอน ด้วยฤทธิรอนกุมภัณฑ์ ฯ
๏ เมื่อนั้น พระทรงครุฑภุชพงศ์รังสรรค์
ครั้นเห็นพญามังกรกัณฐ์ ตีพวกพลขันธ์เข้ามา
วานรล้มตายอกนิษฐ์ ด้วยกำลังฤทธิ์ยักษา
จึ่งจับอัคนิวาตอันศักดา พาดสายเงื้อง่าแล้วแผลงไป ฯ
๏ สำเนียงดั่งเสียงฟ้าฟาด โลกธาตุสนั่นหวั่นไหว
ต้องหมู่พหลพลไกร บรรลัยเกลื่อนกลาดดาษดา ฯ
๏ เมื่อนั้น พญามังกรกัณฐ์ยักษา
เห็นมนุษย์นั้นแผลงศรมา โยธาตายยับนับพัน
จึ่งจับจักรแก้วฤทธิรงค์ ขององค์พรหเมศรังสรรค์
กวัดแกว่งดั่งแสงเพลิงกัลป์ กุมภัณฑ์ขว้างไปด้วยฤทธี ฯ
๏ โชติช่วงดั่งดวงทินกร ต้องพลวานรกระบี่ศรี
หัวขาดตีนขาดไม่สมประดี ล้มก่ายกับที่สุธาธาร ฯ
๏ เมื่อนั้น พระตรีภพลบโลกทุกสถาน
เห็นยักษ์ขว้างจักรมารอนราญ ต้องพลทวยหาญวานร
ตายยับทับกันนับสมุทร พระจักรภุชก็ทรงพระแสงศร
อันชื่อพลายวาตฤทธิรอน ภูธรผาดแผลงไปด้วยฤทธิ์ ฯ
๏ ต้องจักรขุนมารละเอียดลง ด้วยกำลังศรทรงพระจักรกฤษณ์
แล้วต้องโยธาปัจจามิตร ตายยับอกนิษฐ์ก่ายกอง
บรรดาวานรที่ล้มตาย ครั้นว่าพระพายพัดต้อง
ก็เป็นขึ้นโลดโผนโจนคะนอง โห่ร้องเยาะเย้ยขุนมาร ฯ
๏ เมื่อนั้น พญามังกรกัณฐ์ใจหาญ
กริ้วโกรธพิโรธดั่งไฟกาล ขุนมารก็แผลงศรไป ฯ
๏ ต้ององค์พระรามสุริย์วงศ์ ตัดเกราะแก้วทรงเข้าไปได้
พอกระทั่งมังสาภูวไนย ก็กลับไปลอยอยู่ยังเมฆา ฯ
๏ เมื่อนั้น พระภุชพงศ์องค์นารายณ์นาถา
เห็นศรยักษีมีฤทธา ผ่านฟ้านิ่งนึกตรึกไป
อันมังกรกัณฐ์นี้สามารถ ยิงเกราะกูขาดเข้ามาได้
นับว่าเป็นชายชาญชัย ยิ่งในสุริย์วงศ์พงศ์ยักษ์
ครั้งเมื่อพญาขรรณรงค์ ก็ยิงคันธนูทรงกูหัก
พ่อลูกประเสริฐเลิศนัก ศรศักดิ์ไม่มีใครเทียมทัน
คิดพลางก็ขึ้นธนูศิลป์ ฟ้าดินสะเทือนเลื่อนลั่น
พระกรชักศรพาลจันทร์ พาดสายหมายมั่นแล้วแผลงไป ฯ
๏ ต้องศรมังกรกัณฐ์มาร แหลกลาญไม่ทนกำลังได้
พวกพลกุมภัณฑ์ก็บรรลัย สิ้นทั้งรถชัยอสุรี ฯ
๏ เมื่อนั้น พญามังกรกัณฐ์ยักษี
สิ้นรถสิ้นทศโยธี สิ้นทั้งสารถีโลทัน
ผู้เดียวไม่มีใครเป็นเพื่อน พักตร์เฝื่อนความกลัวตัวสั่น
สุดคิดสุดฤทธิ์จะโรมรัน กุมภัณฑ์ถวิลจินดา
ชิชะมนุษย์กระจิริด ศรสิทธิ์ของมันแกล้วกล้า
ทั้งหมู่วานรโยธา กูฆ่าไม่ม้วยบรรลัย
มาตรแม้นจะกลับเข้าราญรอน ไหนจะรอต่อกรมันได้
คิดแล้วก็เหาะขึ้นไป ยังในกลีบเมฆด้วยฤทธี ฯ
๏ ยอกรประนมเหนือเกศ ไหว้คุณพรหเมศเรืองศรี
อ่านเวทสำรวมอินทรีย์ อสุรีนิมิตกายา ฯ
๏ เกิดเป็นกุมภัณฑ์ฤทธิรงค์ เหมือนองค์พญายักษา
เกลื่อนกลาดดาษไปในท้องฟ้า ด้วยศักดาเดชขุนมาร
แล้วบันดาลห่าฝนถ่านเพลิง เถกิงรุ่งแรงแสงฉาน
ตกลงยังพื้นสุธาธาร ร้อนดั่งหนึ่งกาลอัคคี ฯ
๏ เมื่อนั้น พระกฤษณุรักษ์เรืองศรี
เห็นมังกรกัณฐ์อสุรี ไม่ต่อตีหายไปกับตา
แต่ถ่านเพลิงตกเต็มสุธาธาร ชัชวาลร้อนแรงแสงกล้า
ให้ฉงนสนเท่ห์ในวิญญาณ จึ่งมีบัญชาถามไป
ดูก่อนพิเภกกุมภัณฑ์ อันมังกรกัณฐ์นั้นไปไหน
ห่าฝนตกลงเป็นถ่านไฟ ด้วยเหตุอันใดอสุรี ฯ
๏ บัดนั้น พญาพิเภกยักษี
ได้ฟังพจนารถพระจักรี ชุลีกรสนองพระบัญชา
อันซึ่งพญามังกรกัณฐ์ มันหนีขึ้นยังเวหา
ซ่อนกายแอบกลีบเมฆา ร่ายเวทวิทยาเชี่ยวชาญ
ให้เป็นห่าฝนถ่านเพลิง สีเถกิงร้อนแรงแสงฉาน
หวังจะฆ่าวานรให้วายปราณ ด้วยเวทขุนมารผู้ฤทธี ฯ
๏ เมื่อนั้น พระอวตารทรงสวัสดิ์รัศมี
ได้ฟังพิเภกอสุรี ภูมีทอดทัศนาไป
เห็นรูปอสุราในอากาศ เหมือนกันเกลื่อนกลาดไม่นับได้
มิรู้ที่จะแผลงศรชัย ว่าตนใดเป็นมังกรกัณฐ์
แต่พาดสายหมายมุ่งเป็นหลายที พระจักรีไม่รู้แห่งลั่น
จึ่งถามพิเภกกุมภัณฑ์ จะสำคัญยักษาตนใด ฯ
๏ บัดนั้น พิเภกผู้มีอัชฌาสัย
ได้ฟังบรรหารพระภูวไนย ก็ทูลไปด้วยไวปัญญา
ขอพระองค์จงสั่งพรหมาสตร์ ให้ตรงไปพิฆาตยักษา
แม้นมังกรกัณฐ์มรณา จะหายรูปมายาพร้อมกัน ฯ
๏ เมื่อนั้น พระนารายณ์สุริย์วงศ์รังสรรค์
ได้ฟังพิเภกกุมภัณฑ์ ทรงธรรม์จึ่งสั่งศรชัย
เสร็จแล้วพาดสายเงื้อง่า งามสง่าไม่มีที่เปรียบได้
น้าวหน่วงด้วยกำลังว่องไว ก็ผาดแผลงไปด้วยฤทธี ฯ
๏ เสียงสนั่นครั่นครื้นอากาศ วิมานมาศสะเทือนทุกราศี
ตรงไปตามสั่งพระจักรี ต้องอสุรีมังกรกัณฐ์
เศียรขาดกระเด็นจากกาย ด้วยฤทธิ์พระนารายณ์รังสรรค์
ตกลงสุดสิ้นชีวัน รูปมายานั้นก็หายไป ฯ
๏ เมื่อนั้น ฝ่ายฝูงเทวาน้อยใหญ่
ทั้งหมู่นางฟ้าสุราลัย เห็นพระทรงชัยสี่กร
สังหารพญามังกรกัณฐ์ สุดสิ้นชีวันด้วยแสงศร
ต่างองค์ปรีดาสถาวร เผยบัญชรแก้วทุกวิมาน
เยี่ยมพักตร์สำรวลสรวลร่า พร้อมหน้าตบหัตถ์ฉัดฉาน
โปรยดอกไม้ทิพย์อันโอฬาร หอมหวานตลบอบอาย
หมู่นางอัปสรก็ดีดสี ดุริยางค์ดนตรีประสานสาย
อวยชัยให้พรพระนารายณ์ ยอกรถวายบังคมคัล ฯ
๏ เมื่อนั้น พระจักรรัตน์แก้วรังสรรค์
ครั้นเสร็จสังหารกุมภัณฑ์ ทรงธรรม์ชมทิพย์มาลัย
แล้วให้เลิกพวกพลากร วานรโห่สนั่นหวั่นไหว
ออกจากสมรภูมิชัย ไปยังสุวรรณพลับพลา ฯ
๏ บัดนั้น ฝ่ายสารัณทูตยักษา
เห็นมังกรกัณฐ์อสุรา มรณาด้วยมือปัจจามิตร
ตกใจตะลึงไม่มีขวัญ ตัวสั่นปิ้มเหยียบแผ่นดินผิด
ดั่งพระกาลจะมาผลาญชีวิต กลัวฤทธิ์ก็รีบเข้าธานี ฯ
๏ ครั้นถึงน้อมเกล้าบังคมทูล ท้าวราพณาสูรยักษี
ว่าพระนัดดาไปราวี บัดนี้สุดสิ้นชีวัน ฯ
๏ เมื่อนั้น ทศเศียรสุริย์วงศ์รังสรรค์
แจ้งข่าวเร่าร้อนดั่งเพลิงกัลป์ กุมภัณฑ์สลดระทดใจ
โอ้อนิจจาหลานรัก ศรศักดิ์ไม่มีใครเปรียบได้
เสียแรงเรืองฤทธิไกร เกิดในสุริย์วงศ์พรหมาน
รอบรู้เวทมนต์อันประสิทธิ์ ทศทิศเลื่องชื่อลือหาญ
หรือมาแพ้มนุษย์สาธารณ์ กับพวกเดียรัจฉานทรลักษณ์
อายหมู่เทวานาคี คนธรรพ์ฤๅษีในไตรจักร
ฝ่ายอินทรชิตลูกรัก ขุนยักษ์ยังไม่กลับมา
รํ่าพลางสะท้อนถอนใจ ภูวไนยเศร้าโทมนัสสา
ชลเนตรคลอคลองนัยนา ดั่งว่าจะสิ้นสมประดี ฯ
๏ คลายโศกจึ่งสั่งวิรุญมุข เจ้าผู้ร่วมทุกข์เฉลิมศรี
จงยกพหลโยธี ไปตั้งรับไพรีมั่นไว้
อย่าให้มนุษย์วานร หักหาญราญรอนเข้ามาได้
คอยท่าอินทรชิตฤทธิไกร เสร็จชุบศรชัยจะกลับมา ฯ
๏ เมื่อนั้น ลูกวิรุญจำบังยักษา
ก้มเกล้ารับสั่งพระอัยกา ถวายบังคมลาแล้วออกไป ฯ
๏ ครั้นถึงจึ่งมีพจนารถ สั่งมหาอำมาตย์ผู้ใหญ่
จงจัดทัพสรรพด้วยอาชาไนย ให้ได้แสนหมื่นห้าพ้น ฯ
๏ บัดนั้น มหิตันเสนาตัวขยัน
รับสั่งหลานท้าวทศกัณฐ์ ถวายบังคมคัลแล้วออกมา ฯ
๏ จึ่งเกณฑ์กระบวนม้ารบ เลือกล้วนสินธพตัวกล้า
กองหนึ่งสีดำดั่งกา ขุนม้าถือปืนรางแดง
กองหนึ่งขาวผ่องผิวสังข์ ลำพองกำลังเข้มแข็ง
ผู้ขี่ม้าถือทวนแทง กวัดแกว่งบนหลังสินธพ
กองหนึ่งพื้นผ่านอมฤก ห้าวฮึกหกหมุนดีดขบ
ทหารขี่ถือหอกสำหรับรบ แล่นตลบแลลิบไม่เห็นกาย
กองหนึ่งพื้นพวกผ่านดำ ย่างยํ่าทีน้อยเฉิดฉาย
พลขี่มือถือทองปราย ไพร่นายเตรียมท่าอสุรี ฯ
๏ เมื่อนั้น ฝ่ายวิรุญมุขยักษี
ครั้นรุ่งสางสว่างราตรี เสด็จมาเข้าที่สรงชล ฯ
๏ จึ่งไขท่อแก้วโกมิน วารินโปรยปรายดั่งสายฝน
กลิ่นตลบอบอาบเสาวคนธ์ หอมฟุ้งปรุงปนสุพรรณพราย
สอดทรงสนับเพลาชวลิต ภูษิตช่อเชิงสุวรรณฉาย
ชายไหวชายแครงจำหลักลาย เป็นนาคกลายลอยเล่นชลาลัย
ฉลององค์ลงยันต์ย้อมยา จะบังกายหายมาก็ย่อมได้
ทับทรวงเพชรแดงดั่งแสงไฟ ตาบทิศอำไพสังวาล
ทองกรพาหุรัดธำมรงค์ มงกุฎทรงจอนแก้วมุกดาหาร
พระหัตถ์จับหอกสุรกานต์ ทะยานมาเผ่นขึ้นอัสดร ฯ
๏ ม้าเอยม้าศึก เหี้ยมฮึกห้าวหาญชาญสมร
หน้าดำตัวขาวอรชร อลงกรณ์ด้วยเครื่องเนาวรัตน์
ยกคอย่อท้ายย้ายย่าง วิ่งวางโลดโผนดีดกัด
ขับคล่องว่องไวดั่งลมพัด เท้าทัดเทียมม้าพระสุริยน
พวกพลห้าวหาญชำนาญศึก ขับมาคึกคึกกุลาหล
หมู่แซงสองข้างอึงอล ผงคลีตลบบนเมฆา
เสียงเท้าดั่งหนึ่งเสียงคลื่น ครั่นครื้นเลื่อนลั่นสนั่นป่า
พลมารหาญโห่โกลา ขับพวกอาชารีบไป ฯ
๏ ครั้นถึงให้หยุดพาชี ตั้งเป็นอินทรีย์พยุหใหญ่
มั่นอยู่ที่ริมชายไพร ตั้งใจคอยทัพอินทรชิต ฯ
๏ เมื่อนั้น องค์พระหริรักษ์จักรกฤษณ์
ไสยาสน์เหนืออาสน์ชวลิต คิดถึงอัคเรศวิไลวรรณ
แต่ปฐมยามราตรี ภูมีวิโยคโศกศัลย์
จนดาวเดือนเลื่อนลับสัตภัณฑ์ สุริยันอรุณเรืองรอง
เสนาะเสียงไก่แก้วโกกิล ตื่นตาโบยบินประกาศก้อง
หมู่แมลงผึ้งภุมรินทอง ร่อนร้องเชยรสสุมาลี
คลึงเคล้าเสาวคนธ์เกสร เวียนวันวู่ว่อนอึงมี่
เรไรรี่เรื่อยดั่งดนตรี เสียงชะนีโหยไห้ไปมา ฯ
๏ จึ่งเข้าที่สระสรงทรงเครื่อง อร่ามเรืองดั่งเทพเลขา
แล้วเสด็จลีลาศยาตรา ออกหน้าสุวรรณพลับพลาชัย ฯ
๏ พร้อมด้วยท้าวพญาวานร ประนมกรหมอบเฝ้าอยู่ไสว
จึ่งบัญชาถามพิเภกไป เหตุใดอินทรชิตอสุรี
ไม่ยกแสนสุรเสนา จัตุรงค์โยธายักษี
ออกมาชิงชัยหลายราตรี เรานี้สงสัยในวิญญาณ ฯ
๏ บัดนั้น พิเภกผู้ปรีชาหาญ
ได้ฟังพระราชโองการ ขุนมารน้อมเศียรประนมกร
พิเคราะห์ดูแล้วบังคมทูล นเรนทร์สูรภุชพงศ์ทรงศร
อันอินทรชิตฤทธิรอน ไปซ่อนทำกิจพิธี
จะเอาพิษพญานาคราช ชุบศรนาคบาศยักษี
อยู่เขาอากาศคีรี ที่ในโพรงไม้โรทัน
บัดนี้นาคีที่มีพิษ เกรงฤทธิ์อสูรโมหันธ์
ขึ้นมาคายพิษให้พร้อมกัน ในศรกุมภัณฑ์ทุกเวลา
แม้นครบกำหนดเจ็ดราตรี จะเรืองฤทธีแกล้วกล้า
ปราบได้ทั้งไตรโลกา จึ่งจะยกออกมาราญรอน
บัดนี้พึ่งทำได้สามวัน การนั้นยังไม่สำเร็จก่อน
จึ่งให้มาขัดทัพรับกร กว่าจะเสร็จชุบศรขุนมาร ฯ
๏ เมื่อนั้น พระจักรกฤษณ์ลือฤทธิ์ทุกทิศาล
ได้ฟังพิเภกโหราจารย์ จึ่งมีบรรหารตรัสไป
ซึ่งอินทรชิตทำพิธี ยังอากาศคีรีเขาใหญ่
เราจะคิดอ่านประการใด จึ่งจะมล้างเสียได้ดั่งจินดา ฯ
๏ บัดนั้น พญาพิเภกยักษา
ก้มเกล้าสนองพระบัญชา ซึ่งจะล้างวิทยาอสุรี
โดยในลัทธิตำรับ จำเพาะบังคับให้เป็นหมี
เข้ากัดไม้ซึ่งทำพิธี หักลงกับที่เมื่อใด
อันอินทรชิตขุนมาร จะไม่อ่านพระเวทไปได้
ก็จะเสียการกิจพิธีไป ประสาทไว้สำหรับแก้กัน ฯ
๏ บัดนั้น จึ่งชามพูวราชแข็งขัน
ได้ฟังพิเภกกุมภัณฑ์ น้อมเกล้าอภิวันท์แล้วทูลไป
ตัวข้าจะขออาสา มล้างพิธีอสุราเสียให้ได้
ด้วยกำลังฤทธิ์อันว่องไว มิให้เคืองใต้บทมาลย์ ฯ
๏ เมื่อนั้น พระตรีภพลบจบสกลทิศาล
ฟังชามพูวราชผู้ปรีชาญ จึ่งมีบรรหารอันสุนทร
ซึ่งท่านจะไปล้างวิทยา ที่อสุราชุบศร
แม้นมันจะออกมาต่อกร ให้พ่ายแพ้วานรผู้ฤทธี ฯ
๏ บัดนั้น จึ่งชามพูวราชกระบี่ศรี
ก้มเกล้ารับพรพระจักรี ถวายอัญชุลีแล้วออกมา ฯ
๏ ขุนกระบี่ผาดแผลงสำแดงฤทธิ์ เสียงสนั่นครรชิตทุกทิศา
ถีบทะยานผ่านขึ้นเมฆา ตรงไปอากาศคีรี ฯ
๏ เลื่อนลอยอยู่บนอัมพร เห็นพลนิกรยักษี
ตั้งกองจุกช่องพนาลี ขุนกระบี่ค่อยลอบลงไป ฯ
๏ ครั้นถึงซึ่งยอดบรรพต เลี้ยวลดแอบพุ่มพฤกษาใหญ่
เห็นลับตาพลสกลไกร สำรวมใจร่ายเวทวิทยา ฯ
๏ กายนั้นก็กลับเป็นหมี อินทรีย์โตดำแกล้วกล้า
ผาดโผนโจนทะยานผ่านมา เขากัดพฤกษาโรทัน ฯ
๏ หักลงดั่งขวานเพชรฟาด พสุธาอากาศเลื่อนลั่น
มืดคลุ้มชอุ่มเป็นควัน เสียงสนั่นดั่งหนึ่งลมกาล ฯ
๏ บัดนั้น ฝ่ายฝูงนาคาใจหาญ
ครั้นเห็นไม้ล้มแหลกลาญ ตกใจอลหม่านไม่สมประดี
คิดว่าเสียงปีกพญาครุฑ ต่างกลัวฤทธิรุทรก็เลื้อยหนี
ชำแรกแทรกพื้นคีรี ไปยังที่อยู่นาคา ฯ
๏ บัดนั้น ชามพูวราชฤทธิไกรใจกล้า
ทำอำนาจผาดร้องเป็นโกลา วิ่งผ่านมาหน้ากุมภัณฑ์ ฯ
๏ เมื่อนั้น อินทรชิตฤทธิแรงแข็งขัน
เห็นสัตว์ร้ายทำลายพิธีกรรม์ แล้วมันวิ่งโผนโจนไป
กริ้วโกรธพิโรธกระทืบบาท พสุธากัมปนาทหวาดไหว
พระกรกวัดแกว่งศรชัย ตามไล่สังหารราญรอน ฯ
๏ บัดนั้น ชามพูวราชชาญสมร
ครั้นเห็นลูกท้าวยี่สิบกร แกว่งศรไล่ติดตามมา
จึ่งแกล้งวิ่งหนีเลี้ยวล่อ ทำทีหลอกล้อยักษา
กลับเป็นวานรอันศักดา ตบมือชี้หน้าแล้วเหาะไป ฯ
๏ ครั้นถึงพลับพลาอลงกรณ์ วานรผู้มีอัชฌาสัย
น้อมเศียรกราบทูลพระภูวไนย ตามซึ่งได้มล้างพิธี ฯ
๏ เมื่อนั้น พระกฤษณุรักษ์เรืองศรี
ฟังชามพูวราชก็ยินดี ดั่งวารีทิพย์ชโลมทา
จึ่งตรัสสรรเสริญพานร ท่านผู้ฤทธิรอนแกล้วกล้า
มิเสียทีรองบาทพระอิศรา ใต้ฟ้าไม่มีใครเทียมทัน
ว่าแล้วก็เสด็จจากอาสน์ อันโอภาสพรรณรายฉายฉัน
กรายกรย่างเยื้องจรจรัล เข้าสุวรรณพลับพลารูจี ฯ
๏ เมื่อนั้น อินทรชิตสิทธิศักดิ์ยักษี
รู้ว่าอริราชไพรี มามล้างพิธีแล้วหนีไป
จะตามเข่นฆ่าก็ไม่ทัน กุมภัณฑ์กริ้วโกรธดั่งเพลิงไหม้
ยิ่งคิดยิ่งแค้นแน่นใจ ก็กลับมาทัพชัยอสุรา ฯ
๏ จึ่งมีพระราชบรรหาร สั่งเสนามารยักษา
เอ็งจงไปทูลพระบิดา ว่ากูเสียกิจพิธี
ไม่คืนกลับเข้าพระนคร จะยกนิกรยักษี
ตรงไปรณรงค์ด้วยไพรี ยังที่สมรภูมิชัย
ตรัสแล้วทรงเครื่องพิชัยยุทธ์ สำแดงฤทธิรุทรแผ่นดินไหว
พร้อมด้วยพหลพลไกร เสด็จไปขึ้นรถสุรกานต์ ฯ
๏ รถเอยรถศึก พันลึกด้วยดวงมุกดาหาร
บุษบกบัลลังก์รัตน์ชัชวาล งามแม้นวิมานในโสฬส
เทียมด้วยราชสีห์สองพัน โลทันขับขึ้นถึงลมกรด
ล่วงเข้าสัตภัณฑ์บรรพต ชิงแซงแข่งรถพระสุริยน
เครื่องสูงระยับจับแสงแก้ว พุ่งพลามวามแววเวหน
พลมารขานโห่อึงอล ดั่งจะปลอมปล้นฟ้าเมืองแมน
ฆ้องกลองแตรสังข์ประดังเสียง ประโคมเคียงคู่แห่แปดแสน
สะเทือนเลื่อนลั่นถึงดินแดน ไล่แล่นขับข้ามสมุทรมา ฯ
๏ ครั้นถึงสมรภูมิชัย ให้หยุดพลไกรซ้ายขวา
ตั้งเป็นกระบวนครุฑา คอยท่าอริราชไพรี ฯ
๏ เมื่อนั้น ฝ่ายวิรุญมุขยักษี
เห็นอินทรชิตมาก็ยินดี อสุรีเร่งรีบเสด็จจร ฯ
๏ ครั้นถึงน้อมเศียรอภิวาทน์ แทบบาทอินทรชิตชาญสมร
ทูลว่าพระองค์ทรงฤทธิรอน ไปชุบศรยังยอดบรรพตา
พระอัยกาให้ลุงมังกรกัณฐ์ ยกพวกพลขันธ์แกล้วกล้า
มาขัดทัพรับพวกพาลา คอยท่าเสด็จบทมาลย์
ได้ต่อกรรอนราญกับมนุษย์ สิ้นสุดชีวังสังขาร
บัดนี้มีราชโองการ ให้หลานออกมาตั้งรับ
ซึ่งพระองค์ไปทำพิธี ได้สามราตรีเสด็จกลับ
มาเป็นกระบวนกองทัพ ผิดกับกำหนดที่สัญญา ฯ
๏ เมื่อนั้น อินทรชิตสิทธิศักดิ์ยักษา
แจ้งว่ามนุษย์อหังการ์ ฆ่ามังกรกัณฐ์บรรลัย
ความโกรธความแค้นนั้นสุดคิด ร้อนจิตผะผ่าวดั่งเพลิงไหม้
จึ่งมีพจนารถตรัสไป น้อยใจครั้งนี้พ้นนัก
เสียกิจพิธีพรหเมศ เสียทั้งพระเวทสิทธิศักดิ์
มิหนำซ้ำเสียประยูรยักษ์ น้องรักผู้เรืองฤทธี
อันสองมนุษย์นี้องอาจ ไม่เกรงอำนาจยักษี
ดีแล้วจะเป็นอะไรมี วันนี้จะได้เห็นกัน ฯ
๏ เมื่อนั้น ฝ่ายพระอวตารรังสรรค์
เสด็จเหนือแท่นแก้วแพร้วพรรณ สุวรรณราชพลับพลา
พร้อมทหารเจ็ดสิบเจ็ดสมุทร ทั้งสิบแปดมงกุฎตัวกล้า
หมอบเฝ้าเกลื่อนกลาดดาษดา ดั่งดาวล้อมจันทราในราตรี
งามยศงามศักดิ์พระหริวงศ์ ปานองค์เทวราชโกสีย์
เสด็จออกทวยเทพโยธี ในแท่นที่วิมานอลงกรณ์ ฯ
๏ ได้ยินเสียงสนั่นลั่นเลื่อน สะเทือนถึงมรกตสิงขร
บดคลุ้มแสงสีรวีวร ภูธรตรัสถามพิเภกไป
อันทัพซึ่งยกออกมา อินทรชิตอสุราหรือไฉน
หรือจะเป็นอสูรตนใด ออกมาชิงชัยราวี ฯ
๏ บัดนั้น พญาพิเภกยักษี
ฟังรสพจนารถพระจักรี ชุลีกรสนองพระบัญชา
ทัพนี้คือองค์อินทรชิต เสียพิธีกิจยักษา
ไม่คืนเข้ายังลงกา ยกตรงออกมาจะรอนราญ ฯ
๏ เมื่อนั้น พระจักรีผู้ปรีชาหาญ
ได้ฟังพิเภกแจ้งการณ์ จึงมีพจมานอันสุนทร
แก่พระอนุชาสุริย์วงศ์ เจ้าผู้ฤทธิรงค์ด้วยแสงศร
จงยกโยธาวานร ออกไปต่อกรอินทรชิต
ตรัสแล้วจึ่งองค์พระจักรา มีราชบัญชาประกาศิต
สั่งแก่โอรสพระอาทิตย์ ท่านผู้มีฤทธิ์ดั่งเพลิงกาล
จงเตรียมพหลโยธี กระบี่นิกรทวยหาญ
ไปด้วยน้องเราผู้ชัยชาญ รอนราญเข่นฆ่าอสุรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกไป ฯ
๏ จัดเป็นปัญจเสนา กองหน้าหนุมานเป็นนายใหญ่
คุมวานรสิบสมุทรไท เลือกล้วนว่องไวการยุทธ์
เกียกกายกบินทร์นิลนนท์ คุมพลวานรสิบสมุทร
กองหลวงนั้นน้องพระทรงครุฑ เป็นจอมมงกุฎโยธา
บาญชียี่สิบสมุทรปลาย หยาบคายร้ายกาจแกล้วกล้า
ยุกกระบัตรนั้นคือปิงคลา วานรสิบสมุทรเสมอกัน
กองหลังรั้งท้ายพลไกร ตั้งให้กบินทร์นิลขัน
คุมพลสิบสมุทรแน่นนันต์ พร้อมกันคอยเสด็จจรลี ฯ
๏ เมื่อนั้น พระลักษมณ์ทรงสวัสดิ์รัศมี
ครั้นใกล้ศุภฤกษ์นาที เสด็จเข้าที่สรงชลธาร ฯ
๏ น้ำทิพย์ธารทิพย์บุปผา สุคนธากลิ่นฟุ้งหอมหวาน
สนับเพลาเครือหงส์อลงการ แก้วประพาฬรายพื้นเชิงงอน
ภูษาก้านกระหนกสุพรรณพราย ฉลุลายรูปราชไกรสร
ชายแครงชายไหวอลงกรณ์ ฉลององค์อรชรประดับพลอย
ตาบทิศทับทรวงดวงกุดั่น สังวาลวัลย์มรกตเฟื่องห้อย
ทองกรแก้วผลึกฉลุลอย พาหุรัดรักร้อยทับทิมพราย
ทรงมหาธำมรงค์เรือนเก็จ มงกุฎเพชรชัชวาลฉานฉาย
พระหัตถ์จับศรแสงแกว่งกราย มาขึ้นรถพรรณรายอลงกรณ์ ฯ
๏ รถเอยรถวิมาน กงกำแก้วประพาฬประภัสสร
มรกตเป็นแปรกแอกงอน ทับทิมทิพย์นํ้าอ่อนเป็นบัลลังก์
บุษบกแก้วผลึกกระกลอกวับ กาบประกับเสากระจกกระหนกตั้ง
ภาพล้อมแก้วลายรายกระจัง บัลลังก์มุขแม้นวิมานอินทร์
เทียมด้วยพลาหกพาชี ทั้งสี่ล้วนเทพบุตรสิ้น
มาตุลีสารถีอมรินทร์ ขับสินธพผาดเผ่นทะยาน
เครื่องสูงคู่เคียงเรียงไสว ธงชายธงชัยธงฉาน
กลองประโคมโครมครื้นสุธาธาร แตรงอนฆ้องขานอึงอล
เสียงม้าเริงร้องก้องกึก ทวยหาญโห่ฮึกกุลาหล
ผงคลีมืดคลุ้มพระสุริยน รีบพลเร่งราชรถไป ฯ
๏ ครั้นมาถึงที่สนามยุทธ์ จึ่งให้หยุดโยธาทัพใหญ่
ตั้งโดยครุฑนามเกรียงไกร มั่นไว้ดูทีอสุรา ฯ
๏ บัดนั้น พญาพิเภกยักษา
โดยเสด็จพระศรีอนุชา เคียงข้างรถาอลงกรณ์
แลเห็นอินทรชิตสุริย์วงศ์ ทรงนาคบาศธนูศร
ดั่งท้าวเวสสุวัณฤทธิรอน อยู่กลางนิกรโยธี
จึ่งน้อมเศียรเกล้าบังคมทูล น้องพระนเรนทร์สูรเรืองศรี
อันองค์อินทรชิตอสุรี ครั้งนี้ทรงเทพสาตรา
ชื่อว่าธนูนาคบาศ มีฤทธิ์อำนาจแกล้วกล้า
ทั้งสามภพจบโลกโลกา ศักดาไม่มีใครเทียมทัน
พระองค์อย่าประมาทเหมือนแต่หลัง ระวังอสุรีโมหันธ์
คอยมล้างศรสิทธิ์กุมภัณฑ์ ซึ่งมันจะแผลงมารอนราญ ฯ
๏ เมื่อนั้น พระลักษมณ์ผู้ปรีชาหาญ
ได้ฟังพิเภกโหราจารย์ จึ่งมีพจมานตอบไป
ถึงยักษีมีเทพอาวุธ ก็จะมาต่อยุทธ์กับใครได้
จะเกรงฤทธิ์มันด้วยอันใด ไอ้ชาติจังไรพาลา
โกฏิแสนแม้นมาทั้งจักรวาล จะแผลงผลาญให้สิ้นสังขาร์
ด้วยศรของเราอันศักดา อสุราหรือจะทานฤทธี ฯ
๏ เมื่อนั้น อินทรชิตสิทธิศักดิ์ยักษี
เห็นพระลักษมณ์ยกมาก็ยินดี จึ่งสั่งสารถีโลทัน
ให้เลื่อนรถแก้วแววฟ้า ขึ้นไปข้างหน้าพลขันธ์
แล้วขับโยธากุมภัณฑ์ เข้าไล่โรมรันวานร ฯ
๏ บัดนั้น ฝ่ายหมู่พลมารชาญสมร
รับสั่งลูกท้าวยี่สิบกร ต่างแผลงฤทธิรอนเข้าราวี ฯ
๏ บ้างยิงบ้างแทงแย้งยุทธ์ ฟันด้วยอาวุธยักษี
โห่ร้องก้องกึกโกลี อสุรีไล่รุกบุกบัน ฯ
๏ บัดนั้น โยธาวานรแข็งขัน
ต่างตนไม่คิดชีวัน ดากันต่อกรรอนราญ ฯ
๏ ลิงถีบยักษ์ตีกระบี่รับ แล้วจับได้ด้วยกำลังหาญ
ฟาดลงกับพื้นสุธาธาร หมู่มารตายกลาดดาษดา ฯ
๏ บัดนั้น ฝ่ายโยธาหาญยักษา
ยิ่งตายยิ่งหนุนกันเข้ามา ตีพวกสวาวานร ฯ
๏ บ้างกุมสากเหล็กไล่ประหาร ลางมารก็เอาพะเนินฆ้อน
ลางตนตีด้วยคทาธร ตะลุมบอนโรมรุกคลุกคลี ฯ
๏ บัดนั้น พวกพลนิกรกระบี่ศรี
รับรองป้องปัดอสุรี แล้วทำทีแตกย่นร่นมา
ครั้นยักษีตามตีก็หลอกหลบ ต่อยตบถีบซ้ายป่ายขวา
ชิงได้อาวุธอสุรา เข้าไล่เข่นฆ่าวุ่นไป ฯ
๏ บ้างตัดคอตัดแขนตัดบาท หมู่มารตายกลาดไม่นับได้
ย่นแยกแตกยับทั้งทัพชัย วานรยิ่งไล่โจมตี ฯ
๏ เมื่อนั้น ลูกท้าวทศพักตร์ยักษี
เห็นโยธาตายแตกไม่สมประดี อสุรีกริ้วโกรธดั่งเพลิงกาล
จึ่งชักศรสิทธิ์ขึ้นพาดสาย ใจหมายเขม้นจะสังหาร
น้าวหน่วงด้วยกำลังชัยชาญ ขุนมารก็ผาดแผลงไป ฯ
๏ เปรี้ยงเปรี้ยงดั่งเสียงฟ้าฟาด พสุธาอากาศก็หวาดไหว
ต้องหมู่วานรพลไกร บรรลัยเกลื่อนกลาดดาษดา ฯ
๏ เมื่อนั้น พระลักษมณ์สุริย์วงศ์นาถา
เห็นศรอสุรีแผลงมา ต้องหมู่โยธาวานร
ตายยับทับกันอกนิษฐ์ น้องพระจักรกฤษณ์ก็ขึ้นศร
พาดสายหมายมาดจะราญรอน ภูธรก็ผาดแผลงไป ฯ
๏ ไล่มล้างศรสิทธิ์ขุนมาร แหลกลาญไม่ทนกำลังได้
บรรดาโยธีกระบี่ไพร ที่บรรลัยก็เป็นขึ้นมา
แล้วตรงไปด้วยกำลังฤทธิ์ ถูกองค์อินทรชิตยักษา
ต้องทั้งพหลโยธา ตายกลาดดาษดาแหลกลาญ ฯ
๏ เมื่อนั้น อินทรชิตฤทธิไกรใจหาญ
ต้องศรดั่งต้องเพลิงกาล ขุนมารร่ายเวทอันฤทธี ฯ
๏ ครั้นถ้วนเจ็ดคาบก็ลูบลง ทั่วสรรพางค์องค์ยักษี
บาดแผลหายสิ้นทั้งอินทรีย์ อสุรีกริ้วโกรธโกรธา
ขบเขี้ยวเคี้ยวฟันกระทืบบาท ทำอำนาจเขม้นเข่นฆ่า
สั่งวิรุญมุขอสุรา นัดดาผู้ร่วมฤทัย
ตัวเจ้าจงออกราญรอน รับหมู่วานรไว้ให้ได้
เราจะปลุกฤทธิ์ศรชัย แต่ในโมงเดียวอยู่บนรถ
สั่งแล้วก็จับนาคบาศ อันมีอำนาจดั่งเพลิงกรด
สำรวมใจยอกรขึ้นประณต กำหนดร่ายเวทวิทยา ฯ
๏ เมื่อนั้น วิรุญมุขสิทธิศักดิ์ยักษา
รับสั่งลูกเจ้าลงกา ก็เร่งพลอาสาเข้าโจมตี ฯ
๏ บัดนั้น ฝ่ายพวกทหารยักษี
ต่างตนควบขับพาชี เข้าไล่โยธีกระบี่ไพร ฯ
๏ สำเนียงเท้าม้าครั่นครึก เสียงพลโห่ฮึกแผ่นดินไหว
เลี้ยวลัดสกัดแทงวุ่นไป พลมารไม่ลดงดกร ฯ
๏ บัดนั้น ฝ่ายพลกระบี่ชาญสมร
ต่างโผนโจนจับอัสดร ตะลุมบอนถาโถมโรมรัน ฯ
๏ ยักษ์แทงลิงชิงอาวุธ ด้วยกำลังฤทธิรุทรแข็งขัน
ต่างหาญต่างกล้าไม่ลดกัน กุมภัณฑ์ตายกลาดดาษดา ฯ
๏ บัดนั้น ฝ่ายพวกทหารยักษา
ขับม้าหนุนเนื่องกันเข้ามา ตีพลสวาวานร ฯ
๏ บ้างแทงด้วยทวนหอกซัด เลี้ยวลัดรวดเร็วดั่งไกรสร
ต่างแข็งต่างขันประจัญกร ราญรอนไม่คิดชีวี ฯ
๏ บัดนั้น ฝ่ายพวกโยธากระบี่ศรี
หลบหลีกว่องไวในที ตรูกันเข้าตีพลมาร ฯ
๏ ทั้งยักษ์ทั้งม้าก็ล้มตาย ไพร่นายไม่ทนกำลังหาญ
ทัพยักษ์ตื่นแตกแหลกลาญ วิ่งพล่านไม่เป็นสมประดี ฯ
๏ เมื่อนั้น วิรุญมุขสิทธิศักดิ์ยักษี
เห็นพลแตกตายเป็นโกลี โกรธดั่งอัคคีไหม้ฟ้า
อสุรีขบเขี้ยวเคี้ยวฟัน มือคันเขม้นเข่นฆ่า
ประนมกรกุมหอกอันศักดา ก็ร่ายวิทยากำบังกาย ฯ
๏ เดชะพระเวทอาคมขลัง ทั้งตัวทั้งม้าทั้งเงาหาย
อสุรีแย้มยิ้มพริ้มพราย กรายหอกขับม้าเข้าโจมตี ฯ
๏ แทงซ้ายป่ายขวาอุตลุด สัประยุทธ์กลางพลกระบี่ศรี
วานรตายยับไม่สมประดี ด้วยกำลังฤทธีอสุรา ฯ
๏ บัดนั้น นิลนนท์หนุมานใจกล้า
ทั้งชมพูพานอันศักดา องคตผู้ปรีชาไว
เห็นวานรตายยับทับกัน จะเห็นตัวกุมภัณฑ์ก็หาไม่
แต่คลับคล้ายแล้วกลับหายไป ต่างตนสงสัยทุกนายทัพ
พากันกับหมู่ทวยหาญ วิ่งวนอลหม่านจะคอยจับ
ไม่รู้แห่งหนที่จะรับ แต่กระบี่แตกยับลงมา ฯ
๏ เมื่อนั้น พระลักษมณ์สุริย์วงศ์นาถา
เห็นโยธีตายแตกเป็นโกลา ผ่านฟ้าฉงนสนเท่ห์ใจ
จึ่งถามพิเภกผู้ใจภักดิ์ ยักษีมันทำเป็นไฉน
ได้ยินเสียงฉับฉับแล้วหายไป วานรบรรลัยไม่สมประดี ฯ
๏ บัดนั้น พญาพิเภกยักษี
น้อมเศียรทูลสนองพระวาที เหตุนี้เพราะด้วยขุนมาร
ชื่อวิรุญมุขกุมภัณฑ์ เวทมนต์ของมันกล้าหาญ
กำบังกายหายตัวเข้ารอนราญ ด้วยหอกสุรกานต์อันศักดา
พระองค์จงแผลงศรเป็นข่าย ไปกระหวัดรัดกายยักษา
ให้เสียพระเวทกำบังตา ก็จะเห็นกายากุมภัณฑ์ ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังน้องท้าวทศกัณฐ์ ชักศรพาลจันทร์แล้วแผลงไป ฯ
๏ สำเนียงดั่งเสียงฟ้าฟาด ต้องม้าหัวขาดไม่ทนได้
แล้วเป็นข่ายเพชรฤทธิไกร รัดกุมภัณฑ์ไว้ด้วยศักดา ฯ
๏ เมื่อนั้น วิรุญมุขสิทธิศักดิ์ยักษา
ต้องข่ายรัดรึงกายา อสุรากลิ้งอยู่กับดินดาน
จะเปลื้องกายทำลายออกด้วยฤทธิ์ ก็สุดคิดสุดสิ้นกำลังหาญ
ความเจ็บดั่งหนึ่งจะวายปราณ ขุนมารก็รํ่าโศกี ฯ
๏ บัดนั้น หนุมานผู้ชาญชัยศรี
ครั้นแลเห็นตัวอสุรี ขุนกระบี่โผนไปด้วยศักดา ฯ
๏ ครั้นถึงจึ่งทำลายข่าย เปลื้องออกจากกายยักษา
แล้วผูกมัดรัดรึงพามา เฝ้าพระอนุชาวิลาวัณย์ ฯ
๏ เมื่อนั้น พระลักษมณ์สุริย์วงศ์รังสรรค์
ครั้นเห็นหนุมานชาญฉกรรจ์ ได้ตัวกุมภัณฑ์มัดมา
จึ่งมีพระราชบรรหาร เหวยไอ้ใจพาลริษยา
อันอินทรชิตอสุรา ยกโยธาออกมาชิงชัย
กับกูได้ต่อกรกัน บัดนี้กุมภัณฑ์ไปอยู่ไหน
ตัวมึงมีนามกรใด จึ่งบังอาจใจมาราวี ฯ
๏ บัดนั้น จึ่งวิรุญมุขยักษี
ความกลัวเพียงแทรกปัถพี อสุรีสนองพระบัญชา
ข้านี้ชื่อว่าวิรุญมุข ออกมารบรุกเข่นฆ่า
ด้วยอินทรชิตผู้ศักดา อสุราปลุกฤทธิ์ศรชัย
เกรงว่าโยธาวานร จะหักหาญราญรอนเข้าไปได้
ให้ข้าออกรับปะทะไว้ จนใจจึ่งได้มาราวี
โทษข้าถึงสิ้นชีวิต พระทรงฤทธิ์จงโปรดเกศี
เป็นความสัตย์จริงแต่เพียงนี้ ภูมีจงทรงพระเมตตา ฯ
๏ เมื่อนั้น น้องพระหริรักษ์นาถา
ได้ฟังถ้อยคำอสุรา ผ่านฟ้าจึ่งตรัสประภาษไป
แก่ท้าวพญาวานร เสนานิกรน้อยใหญ่
อันวิรุญมุขจังไร ฆ่าเสียก็ไม่ต้องการ
จงเอาไปทะเวนหน้าทัพ เสี่ยงสับให้สมที่มันหาญ
แล้วสักหน้าตราชื่อกุมภัณฑ์พาล เฆี่ยนขับทรมานปล่อยไป ฯ
๏ บัดนั้น สุครีพหนุมานทหารใหญ่
รับสั่งพระองค์ทรงฤทธิไกร บังคมไหว้แล้วพากุมภัณฑ์มา ฯ
๏ จึ่งให้ราชมัลวานร ผูกกรผูกเท้ายักษา
สักสับเฆี่ยนขับอสุรา ตามบัญชาน้องพระจักรี ฯ
๏ จึ่งสั่งให้วานรนายฉม่อง ตีฆ้องนำหน้ายักษี
ทะเวนมาตรงทัพอสุรี เสร็จแล้วกระบี่ก็ปล่อยไป
อันหมู่วานรทั้งนั้น โห่ร้องสนั่นหวั่นไหว
โลดเล่นเต้นรำสำราญใจ เยาะเย้ยไยไพอสุรา ฯ
๏ เมื่อนั้น ฝ่ายวิรุญมุขยักษา
เจ็บปวดเพียงสิ้นชีวา มือฟายนํ้าตาเดินไป ฯ
๏ ครั้นถึงอินทรชิตก็กราบลง แทบเบื้องบาทบงสุ์แล้วร้องไห้
ทูลพลางสะท้อนถอนใจ ชลนัยน์อาบพักตร์ขุนมาร ฯ
๏ เมื่อนั้น อินทรชิตฤทธิไกรใจหาญ
ได้ฟังกริ้วโกรธดั่งเพลิงกาล อ่านเวทไม่ถึงนาฬิกา
จึ่งว่าดูกรหลานรัก ผู้ทรงฤทธิ์สิทธิศักดิ์แกล้วกล้า
จงนิมิตให้เหมือนบิตุลา ถือศรเงื้อง่าอยู่กลางพล
ตัวเราจะเหาะขึ้นไป ยังในพ่างพื้นโพยมหน
จะแผลงนาคบาศฤทธิรณ ให้วายชนม์สิ้นพวกภัยพาล ฯ
๏ เมื่อนั้น ฝ่ายวิรุญมุขใจหาญ
ได้ฟังบิตุลาบัญชาการ ขุนมารจึ่งทูลสนองไป
อันการเพียงนี้ไม่หนักนัก หลานรักพอจักทำได้
ทูลแล้วร่ายเวทอันเรืองชัย สำรวมใจนิมิตอินทรีย์ ฯ
๏ เหมือนอินทรชิตฤทธิรอน ถือศรนาคบาศเรืองศรี
อยู่บนรถแก้วมณี ทำทีจะออกโรมรัน ฯ
๏ เมื่อนั้น ลูกท้าวทศเศียรรังสรรค์
เห็นหลานรักร่วมชีวัน กุมภัณฑ์ทำได้ดั่งใจคิด
มีความชื่นชมโสมนัส ดั่งได้สมบัติในดุสิต
ทีนี้แลพวกปัจจามิตร จะรอดชีวิตอย่าสงกา
คิดแล้วก็ทรงแสงศร ยอกรเหนือเกล้าเกศา
หลับเนตรสำรวมวิญญาณ์ อสุราร่ายเวทกำบังกาย ฯ
๏ เดชะพระมนต์อันชัยชาญ ก็บันดาลอินทรีย์แลเงาหาย
แกว่งศรนาคบาศเพริศพราย บ่ายพักตร์เหาะขึ้นยังเมฆา ฯ
๏ ลอยอยู่ในกลางอากาศ หมายมาดเขม้นเข่นฆ่า
มุ่งมองไม่พริบนัยนา อสุราคอยทีจะราญรอน ฯ
๏ เมื่อนั้น พระลักษมณ์สุริย์วงศ์ทรงศร
คิดว่าลูกท้าวยี่สิบกร ภูธรเขม้นจะราวี
จึ่งมีพระราชบัญชา สั่งหมู่โยธากระบี่ศรี
เร่งเข้าหักโหมโจมตี กองทัพอสุรีให้ยับไป ฯ
๏ บัดนั้น สิบแปดมงกุฎนายใหญ่
ต้อนหมู่พหลพลไกร เข้าไล่สังหารราญรอน ฯ
๏ พลลิงวิ่งเข้าราวี ท่วงทีองอาจดั่งไกรสร
อสุรีตายยับลงกับกร วานรโห่ฮึกเป็นโกลา ฯ
๏ เมื่อนั้น อินทรชิตสิทธิศักดิ์ยักษา
แอบอยู่ในกลีบเมฆา สองตาเขม้นคอยที
เห็นวานรไล่รุกบุกบัน กุมภัณฑ์ล้มตายพ่ายหนี
กริ้วโกรธพิโรธดั่งอัคคี อสุรีขึ้นศรแล้วแผลงไป ฯ
๏ เสียงสนั่นลั่นพื้นสุธาดล เป็นนาคเกลื่อนกล่นไม่นับได้
พ่นพิษมืดคลุ้มดั่งควันไฟ ไล่รัดพระศรีอนุชา
เว้นแต่พิเภกผู้เป็นญาติ ไม่ต้องนาคบาศของยักษา
อันหมู่วานรโยธา นาคามัดกลิ้งกับดินดาน ฯ
๏ อสุรีครั้นเห็นก็โสมนัส สำรวลตบหัตถ์ฉัดฉาน
ออกจากกลีบเมฆอันธการ เหาะทะยานมายังปัถพี ฯ
๏ แลเห็นพิเภกขุนยักษ์ ยิงกริ้วโกรธนักดั่งเพลิงจี่
ชี้หน้าแล้วร้องพาที เหวยเหวยอสุรีพาลา
อัปลักษณ์คิดอกตัญญู ไม่รู้คุณญาติพงศา
ไปเข้าด้วยลักษมณ์รามา มีความปรารถนาสิ่งใด
แม้นพระบิตุเรศกูวายปราณ หมู่มารทั้งหลายจะร้องไห้
วานรจะโห่เอาชัย หัวร่อไยไพอสุรา
ฝ่ายท่านจะไห้หรือจะหัว เป็นไฉนใจตัวให้เร่งว่า
กูนี้ยังคิดสงกา จงบอกมาโดยสัจวาที ฯ
๏ เมื่อนั้น พิเภกสุริย์วงศ์ยักษี
ได้ฟังอินทรชิตอสุรี จึ่งมีวาจาตอบไป
เหวยเหวยดูกรไอ้ลูกน้อย อหังการ์กล่าวถ้อยหยาบใหญ่
เอ็งจักล่วงลามมาถามไย คือใครอาธรรม์ฉันทา
อันกูกับราพณาสูร ขาดจากประยูรวงศา
ไม่เป็นพี่น้องญาติกา แต่วันนั้นมาคุ้งวันนี้
เขาโห่กูก็ไม่โห่ได้ ถึงใครร้องไห้อึงมี่
ตัวกูไม่ทุกข์ไม่ยินดี จะตั้งอยู่ในที่ทางธรรม์ ฯ
๏ เมื่อนั้น อินทรชิตฤทธิแรงแข็งขัน
ได้ฟังพิเภกกุมภัณฑ์ จึ่งมีบัญชาตอบไป
อันการของตัวที่ทำมา กับคำเจรจาหาสมไม่
ซึ่งว่าเป็นธรรม์ไม่เข้าใคร เหตุใดส่ายไส้ให้กากิน
เราคิดกลศึกที่ลึกลํ้า ก็บอกเล่าแนะนำออกให้สิ้น
หาไม่ที่ไหนไพริน จะล่วงลามดูหมิ่นอสุรา
เพราะตัวของท่านทรชน จึ่งเสียกลแก่พวกกระบี่ป่า
เสียทั้งตบะกิจวิทยา สุริย์วงศ์พรหมาในธานี ฯ
๏ เมื่อนั้น พญาพิเภกยักษี
ได้ฟังจึ่งตอบวาที กูนี้เที่ยวไปด้วยความจน
กินแต่น้ำตาทุกคํ่าเช้า จะพึ่งพี่น้องเล่าก็ขัดสน
จึ่งเซซังไปในอารญ พบพลวานรเขาจับมา
ถวายแก่องค์พระอวตาร โปรดให้สาบานหนักหนา
ต่อศรพรหมาสตร์อันศักดา รู้แล้วให้ว่าแต่จริงไป
เหตุเท่านี้แหละอินทรชิต กูจึ่งป้องปิดไว้ไม่ได้
พระรามถามมาก็จนใจ หาไม่กูว่าเมื่อไรมี
มาตรแม้นจะแกล้งบอกขาน หมายเอาเมืองมารยักษี
ไหนองค์พระลักษมณ์ภูมี จะต้องหอกอสุรีกุมภกรรณ
ทั้งนาคบาศศรชัย ที่เอ็งลอบไปคอยลั่น
จะทูลน้องนารายณ์ทรงธรรม์ ให้แผลงเป็นสุบรรณไปรอนราญ
ถึงนาคีที่มีฤทธิรุทร ไหนจะสู้ครุฑตัวหาญ
จะหนีไปยังใต้บาดาล อันการเพียงนี้ไม่ยากนัก ฯ
๏ เมื่อนั้น อินทรชิตฤทธิรงค์ทรงจักร
ได้ฟังโกรธกริ้วนิ่วพักตร์ ขุนยักษ์ขบเขี้ยวเคี้ยวฟัน
กูคิดนิดหนึ่งว่าเป็นอา หาไม่จะฆ่าให้อาสัญ
เงือดเงื้อคันศรจะร้อนรัน บุกบันไล่พิฆาตฟาดตี ฯ
๏ เมื่อนั้น พญาพิเภกยักษี
ความกลัวเพียงสิ้นชีวี อสุรีวิ่งหนีลนลาน ฯ
๏ เมื่อนั้น อินทรชิตฤทธิไกรใจหาญ
ครั้นไม่ทันองค์พญามาร ก็ขึ้นรถสุรกานต์อลงกรณ์
พอพระสุริยาอัสดง ลดลงกับเหลี่ยมสิงขร
มืดคลุ้มชอุ่มอัมพร ไม่เห็นนิกรไพรี
จึ่งตรัสแก่หมู่อสูรศักดิ์ อันองค์พระลักษมณ์เรืองศรี
ซึ่งต้องแสงศรนาคี จะรอดชีวีอย่าสงกา
ทิ้งไว้ให้พี่ออกมาพบ กอดศพพรํ่ารักกนิษฐา
สลบอยู่กับพื้นพสุธา จะประหารชีวาเสียด้วยกัน
ว่าแล้วให้เลิกทวยหาญ เสียงโห่สะท้านแผ่นดินลั่น
มาโดยมรคาพนาวัน คืนเข้าเขตขัณฑ์ธานี ฯ
๏ ครั้นถึงประทับกับเกยแก้ว อันเพริศแพร้วจำรัสรัศมี
ลงจากรถสุวรรณรูจี จรลีขึ้นเฝ้าพระบิดร ฯ
๏ เมื่อนั้น ท้าวทศพักตร์ชาญสมร
แลเห็นอินทรชิตฤทธิรอน ยอกรกวักเรียกแล้วถามไป
เจ้าทำพิธียังไม่ครบ ลูกรักออกรบเป็นไฉน
สงครามติดพันประการใด ดวงใจจึ่งมาต่อราตรี ฯ
๏ เมื่อนั้น อินทรชิตสุริย์วงศ์ยักษี
น้อมเศียรสนองพระวาที วันนี้ลูกยกโยธา
รณรงค์ด้วยองค์พระลักษมณ์ หาญหักตอบโต้กันหนักหนา
จนถึงอัสดงเวลา ลูกยาแผลงนาคบาศไป
รัดองค์พระลักษมณ์ฤทธิรอน กับหมู่วานรไว้ได้
ทูลความตามเรื่องที่มีชัย โดยในเหตุผลทุกประการ ฯ
๏ เมื่อนั้น ทศเศียรสุริย์วงศ์ใจหาญ
ได้ฟังดั่งทิพย์สุธาธาร มาโสรจสรงขุนมารทั้งอินทรีย์
จึ่งสวมสอดกอดองค์พระลูกรัก พญายักษ์ปรีดิ์เปรมเกษมศรี
เจ้าผู้ดวงเนตรดวงชีวี มิเสียทีเป็นวงศ์พรหมา
ควรที่จะครองนคเรศ เลื่องชื่อลือเดชไปภายหน้า
อันกรุงพิชัยลงกา บิดาจะให้เป็นรางวัล
ว่าพลางพลางจูบลูบพักตร์ พญายักษ์สำรวลสรวลสันต์
สิ้นทั้งสิบปากพร้อมกัน เสียงสนั่นกึกก้องเป็นโกลา ฯ
๏ เมื่อนั้น อินทรชิตสิทธิศักดิ์ยักษา
ครั้นเสร็จทูลความพระบิดา อสุรานบนิ้วประนมกร
กราบลงแทบเบื้องบทมาลย์ ด้วยใจชื่นบานสโมสร
ลาพระบิตุเรศฤทธิรอน บทจรมาปราสาทรูจี ฯ
๏ ครั้นถึงจึ่งเข้าห้องแก้ว อันเพริศแพร้วจำรัสรัศมี
เสด็จเหนือแท่นรัตนมณี พร้อมหมู่นารีอนงค์ใน ฯ
๏ บัดนั้น ฝ่ายนางกำนัลน้อยใหญ่
หมอบเฝ้าเกลื่อนกลาดดาษไป ล้วนโฉมอำไพวิไลวรรณ
อรชรอ้อนแอ้นจำเริญรัก ผิวพักตร์ผ่องเพียงนางสวรรค์
เข้าโบกปัดพัดวีนวดฟั้น ชวนกันทำตามพนักงาน
นางบำเรอก็ขับถวายเสียง สำเนียงรี่เรื่อยเฉื่อยฉาน
โหยหวนโอดพันบรรเลงลาน เป็นคำหวานพร้อมเพราะไปในที
รำมะนาท้าทับกรับฉิ่ง พร้อมพริ้งจังหวะดีดสี
บำรุงบำเรออสุรี ในที่สิริไสยา ฯ
๏ เมื่อนั้น อินทรชิตสุริย์วงศ์ยักษา
ฟังนางอนงค์กัลยา อสุราเพลิดเพลินจำเริญใจ
เอนองค์ลงเหนือบรรจถรณ์ สโมสรด้วยความพิสมัย
เย้าหยอกสัพยอกนางใน ก็หลับไปในราษราตรี ฯ
๏ เมื่อนั้น ทศเศียรสุริย์วงศ์ยักษี
ครั้นลูกรักมีชัยแก่ไพรี ยินดีด้วยสมอารมณ์คิด
ดั่งได้สมบัติพัสถาน ในชั้นวิมานดุสิต
ที่ร้อนใจดั่งต้องไฟพิษ ก็เปลื้องปลิดออกจากอุรา
พักตร์ผ่องดั่งดวงศศิธร อันเขจรอยู่ในเวหา
ก็เสด็จยุรยาตรคลาดคลา เข้าปราสาทรัตนารูจี ฯ
๏ ลดองค์ลงเหนือบัลลังก์รัตน์ พระหัตถ์ลูบหลังมเหสี
แล้วกล่าวมธุรสวาที วันนี้อินทรชิตลูกรัก
ไปสังหารผลาญหมู่อริราช ด้วยศรนาคบาศสิทธิศักดิ์
องคตหนุมานที่หาญนัก ทั้งพระลักษมณ์แลพลก็บรรลัย
ยังแต่พระรามผู้เชษฐา ออกมาเห็นน้องจะร้องไห้
ก็จะซบสลบทับกันไป จึ่งจะฆ่าเสียให้วายปราณ
อันลงกาครานี้จะสิ้นทุกข์ มีแต่ความสุขเกษมศานต์
เป็นมหันตมโหฬาร เทียมสถานไกรลาสพระศุลี ฯ
๏ เมื่อนั้น นวลนางมณโฑมารศรี
ได้ฟังพระราชสามี เทวีสนองพระบัญชา
พระองค์มงกุฎเมืองมาร ขอประทานโปรดเกล้าเกศา
อย่าเพ่อยินดีปรีดา ผ่านฟ้าตริตรองให้จงนัก
อันองค์พระลักษมณ์ฤทธิรอน ครั้งก่อนก็ต้องโมกขศักดิ์
พญากุมภกรรณน้องรัก เห็นจักสุดสิ้นชนมาน
เลิกทัพกลับพวกโยธา คืนเข้าพาราราชฐาน
ก็เป็นขึ้นได้ไม่วายปราณ เพราะพิเภกแจ้งการแก่ไพรี
ครั้งนี้ก็ต้องนาคบาศ ศรสาตร์อินทรชิตยักษี
ก็ละเสียไม่ฆ่าราวี เห็นทีฝ่ายเขาจะแก้กัน ฯ
๏ เมื่อนั้น ทศเศียรสุริย์วงศ์รังสรรค์
ฟังอัครชายาวิลาวัณย์ กุมภัณฑ์ขัดแค้นแน่นใจ
ดั่งศรแสลงแทงอุรา จะออกปากเจรจาก็หาไม่
เสด็จลงจากอาสน์อำไพ เข้าในห้องแก้วมณี ฯ
๏ บัดนั้น ฝ่ายพญาพิเภกยักษี
วิ่งหนีอินทรชิตอสุรี มายังที่พลับพลาอลงการ ฯ
๏ ครั้นถึงประณตบทบงสุ์ พระผู้พงศ์จักรพรรดิมหาศาล
ทูลว่าพระอนุชาชัยชาญ เสียทีขุนมารอินทรชิต
ทั้งหมู่กบินทร์วารินราช ก็ต้องนาคบาศศรสิทธิ์
ล้มสลบซบอยู่ด้วยพิษ พระทรงฤทธิ์จงได้เมตตา ฯ
๏ เมื่อนั้น พระกฤษณุรักษ์นาถา
ฟังข่าวเร่าร้อนในอุรา ผ่านฟ้าตระหนกตกใจ
เอะอะไรกระนี้พิเภกเอ๋ย ไฉนเลยช่างให้มันลวงได้
เสียแรงตัวเป็นผู้ใหญ่ไป ละให้พระน้องกูเสียที
ว่าพลางจับศรพรหมาสตร์ เสด็จจากอาสน์แก้วเรืองศรี
สุครีพพิเภกอสุรี หมู่พลกระบี่ก็ตามมา ฯ
๏ เดินโดยมรรคาพนาดร ศศิธรแจ่มแจ้งพระเวหา
อากาศดาษด้วยดารา ผ่านฟ้าทอดทัศนาไป
เห็นวานรต้องศรนาคบาศ มัดกลิ้งเกลื่อนกลาดไม่นับได้
ยิ่งสลดระทดพระทัย ภูวไนยเที่ยวหาอนุชา ฯ
๏ ครั้นมาใกล้ราชรถทรง ก็เห็นองค์พระลักษมณ์กนิษฐา
นาคกระหวัดรัดรอบกายา แต่บาทาจนถึงพระนาภี
สองกรพระฉวยฉุดกระชาก เปลื้องนาคบาศยักษี
ไม่เคลื่อนคลายออกจากอินทรีย์ พระจักรีระทดพระทัยนัก ฯ
๏ ลดองค์ลงแอบแนบน้อง ค่อยประคองช้อนเกศาขึ้นใส่ตัก
ชลนัยน์ไหลลงโซมพักตร์ พระทรงจักรครวญครํ่ารำพัน ฯ
๏ โอ้อนิจจาเจ้าลักษมณ์เอ๋ย ไฉนเลยมาม้วยอาสัญ
ทรงศรสามเล่มดั่งเพลิงกัลป์ ปรากฏทั่วสวรรค์ชั้นฟ้า
สงครามพ่อไม่ระวังองค์ ให้ต้องศรทรงของยักษา
เจ้าก็เป็นบัลลังก์นาคา มาแพ้นาคอสุราสาธารณ์
ครั้งก่อนก็ต้องโมกขศักดิ์ เพราะน้องรักอาจองทะนงหาญ
ครั้งนี้ก็ออกมารอนราญ กับด้วยขุนมารอินทรชิต
ตัวพี่ก็ได้กำชับสั่ง ควรหรือยังมาประมาทจิต
ให้เสียทีพาลาปัจจามิตร ดูดั่งแพ้ฤทธิ์อสุรี
เมื่อเจ้ามาสิ้นชีวัน พี่จะรบโรมรันด้วยยักษี
มาตรแม้นมีชัยก็ไม่ดี จะรู้ที่ไว้หน้าแห่งใด
ถึงจะได้เมียก็เสียน้อง จะต้องการสิ่งใดก็หาไม่
รํ่าพลางแสนโศกาลัย นิ่งไปไม่เป็นสมประดี ฯ
๏ บัดนั้น สุครีพพิเภกยักษี
เห็นพระหริรักษ์จักรี โศกีแน่นิ่งไม่ติงกาย
ต่างตนเร่าร้อนไม่มีสุข แสนทุกข์แสนเทวษใจหาย
บรรดาวานรไพร่นาย วุ่นวายเซ็งแซ่เป็นโกลา
ต่างตนต่างเข้านวดฟั้น คั้นเบื้องพระบาทซ้ายขวา
บ้างวิ่งไปตักนํ้ามา ประพรมกายาพระจักรี ฯ
๏ เมื่อนั้น พระหริวงศ์องค์นารายณ์เรืองศรี
ครั้นฟื้นคืนได้สมประดี ภูมีตรัสถามพิเภกไป
อันองค์พระลักษมณ์ฤทธิรอน กับหมู่วานรน้อยใหญ่
ซึ่งต้องนาคบาศศรชัย ทำไฉนจะฟื้นคืนมา ฯ
๏ บัดนั้น พญาพิเภกยักษา
น้อมเศียรกราบลงกับบาทา ทูลสนองบัญชาพระจักรี
อันองค์พระลักษมณ์ฤทธิรอน ซึ่งต้องศรอินทรชิตยักษี
กับพวกวานรโยธี บัดนี้ไม่ม้วยชีวัน
พระองค์จงแผลงพลายวาต ให้สุธาอากาศไหวหวั่น
ไปหาพญาสุบรรณ ลงมาคาบคั้นนาคินทร์
อันนาคบาศอสุรี ก็จะหนีพญาปักษิน
พระอนุชากับหมู่พานรินทร์ ทั้งสิ้นก็จะฟื้นกายา ฯ
๏ เมื่อนั้น พระตรีภูวนาถนาถา
ได้ฟังพิเภกโหรา ปรีดาดั่งได้โสฬส
ที่ความโศกาอาวรณ์ ทุกข์ร้อนทั้งนั้นก็หายหมด
วางพระอนุชาไว้หน้ารถ พระทรงยศขึ้นศรแล้วแผลงไป ฯ
๏ สำเนียงเพียงหนึ่งลมกาล ฟากฟ้าบาดาลก็หวาดไหว
โชติช่วงดั่งดวงอโณทัย ตรงไปวิมานสิมพลี ฯ
๏ บัดนั้น ฝ่ายพญาสุบรรณปักษี
เห็นศรสำแดงฤทธี สกุณีก็แจ้งกิจจา
ว่าองค์สมเด็จพระอวตาร มีพระโองการให้หา
ออกจากวิมานรัตนา บินมาด้วยกำลังฤทธิรุทร ฯ
๏ เสียงปีกครั่นครึกกึกก้อง สะเทือนถึงท้องพระสมุทร
พระสุเมรุเอนอ่อนดั่งจะทรุด เลื่อนลั่นอุตลุดเป็นโกลา ฯ
๏ ครั้นใกล้สมรภูมิชัย แลไปเห็นนาคยักษา
รวบรัดมัดองค์พระอนุชา กับหมู่โยธาวานร
จึ่งสำแดงเดชากล้าหาญ ด้วยกำลังชำนาญชาญสมร
ถาบถาร่าลงยังดินดอน กางกรเข้าจิกนาคี ฯ
๏ บัดนั้น ฝ่ายนาคบาศยักษี
ครั้นเห็นพญาสกุณี วาสุกรีตระหนกตกใจ
จึ่งคลายจากกายพระวรนุช ทั้งพลยุทธ์วานรน้อยใหญ่
ชำแรกแทรกปัถพีไป ด้วยกลัวฤทธิไกรสกุณา ฯ
๏ เมื่อนั้น ฝ่ายองค์พระลักษมณ์กนิษฐา
กับหมู่วานรโยธา ครั้นนาคาเคลื่อนหลุดจากกาย
ทั้งต้องละอองน้ำค้าง พิษนั้นสะสร่างเสื่อมหาย
ต่างตนแลเห็นพระนารายณ์ ก็ลุกขึ้นถวายบังคมคัล
พระลักษมณ์เข้ากอดเอาเบื้องบาท พระเชษฐาธิราชรังสรรค์
ทูลว่าข้าม้วยชีวัน พระทรงธรรม์มาช่วยชีวิต
จึ่งได้กลับคืนเป็นมา พระคุณลํ้าฟ้าดุสิต
จะขออาสาพระทรงฤทธิ์ ไม่คิดเกรงพวกภัยพาล ฯ
๏ เมื่อนั้น พระจักรีผู้ปรีชาหาญ
ฟังพระอนุชาชัยชาญ ผ่านเกล้าลูบหลังแล้วบัญชา
อันไอ้อินทรชิตกุมภัณฑ์ ศิลป์ศรของมันแกล้วกล้า
แต่เจ้าผู้ทรงศักดา ยังว่าเป็นได้ถึงเพียงนี้
แม้นมาตรผู้อื่นออกราญรอน เห็นไม่ครั่นกรยักษี
อันสงครามมีชัยแลเสียที ใช่จะมีแต่องค์น้องรัก
จงทรงเดชาอานุภาพ ปราบไปได้ทั่วทั้งไตรจักร
อันซึ่งศัตรูหมู่ยักษ์ ให้เแพ้ศรศักดิ์พระอนุชา ฯ
๏ บัดนั้น จึ่งพญาสุบรรณปักษา
ครั้นนาคีหนีแทรกพสุธา ก็เข้ามาถวายบังคมคัล
ทูลว่าข้าได้ยินเสียงศร พระสี่กรธิราชรังสรรค์
จึ่งลงมาช่วยพระทรงธรรม์ โรมรันนาคาปัจจามิตร
เสร็จแล้วจะขอบังคมลา ใต้เบื้องบาทาพระจักรกฤษณ์
ทูลพลางถวายอัญชุลิต แผลงฤทธิ์บินไปยังวิมาน ฯ
๏ เมื่อนั้น พระผู้พงศ์จักรพรรดิมหาศาล
จึ่งชวนองค์อนุชาชัยชาญ ขึ้นรถสุรกานต์อลงกรณ์
ให้เลิกพหลโยธี กระบี่ทวยหาญชาญสมร
โห่สนั่นครั่นครื้นดินดอน บทจรไปสุวรรณพลับพลา ฯ
๏ บัดนั้น ฝ่ายสารัณทูตยักษา
แลเห็นพญาครุฑา มาไล่นาคาหนีไป
อันองค์พระลักษมณ์ฤทธิรอน กับวานรนั้นฟื้นขึ้นมาได้
ยกทัพกลับเข้าพลับพลาชัย ตกใจก็รีบเข้าธานี ฯ
๏ ครั้นถึงน้อมเศียรบังคมทูล ท้าวราพณาสูรยักษี
อันพระลักษมณ์ต้องศรนาคี กับหมู่โยธีวานร
พระรามผู้พี่มาพบกัน โศกาแล้วลั่นธนูศร
บัดเดี๋ยวเป็นครุฑากางกร เข้าไล่ราญรอนนาคา
อันหมู่อริราชไพรี ไม่ม้วยชีวีสังขาร์
ข้าศึกกำเริบอหังการ์ เพราะว่ามันไม่วายปราณ ฯ
๏ เมื่อนั้น ทศเศียรสุริย์วงศ์ใจหาญ
ฟังข่าวเร่าร้อนดั่งเพลิงกาล พญามารนิ่งขึงตะลึงไป
ชิชะไอ้หมู่ปัจจามิตร มาคิดแก้ไขกันไปได้
ทั้งนี้เพราะพิเภกจังไร หาไม่ไม่รอดชีวี
คิดแล้วพญากุมภัณฑ์ สั่งนางกำนัลสาวศรี
ไปหาอินทรชิตผู้ฤทธี บอกว่ากูนี้ให้ขึ้นมา ฯ
๏ บัดนั้น ฝ่ายนางกำนัลเสน่หา
รับสั่งพระองค์ทรงนครา ถวายบังคมลาแล้วรีบไป ฯ
๏ ครั้นถึงปราสาทพระโอรส นั่งลงประณตประนมไหว้
ทูลว่าพระทรงภพไตร ให้ข้ามาทูลบทมาลย์
บัดนี้มนุษย์กับลิงป่า ไม่ม้วยชีวาสังขาร
สารัณเข้ามาแจ้งการ ผ่านฟ้าให้เชิญเสด็จจร ฯ
๏ เมื่อนั้น อินทรชิตฤทธิรงค์ทรงศร
ได้แจ้งโองการพระบิดร ให้เร่าร้อนฤทัยดั่งไฟพิษ
นั่งขึงตะลึงทั้งอินทรีย์ อสุรีอัดอั้นตันจิต
เสด็จจากแท่นแก้วชวลิต นางสนมสนิทก็ตามมา ฯ
๏ ครั้นถึงถวายอภิวาทน์ พระบิตุรงค์ธิราชนาถา
ท่ามกลางอสูรเสนา ในมหาปราสาทพรายพรรณ ฯ
๏ เมื่อนั้น ทศเศียรพงศ์พรหมรังสรรค์
แลเห็นลูกรักร่วมชีวัน กุมภัณฑ์มีราชโองการ
อันพระลักษมณ์ที่ต้องนาคบาศ กลิ้งกลาดกับพวกทวยหาญ
บัดนี้มีครุฑตัวพาล ลงมารอนราญราวี
ฉีกฉาบคาบคั้นนาคินทร์ จิกกินเป็นเหยื่อปักษี
พระลักษมณ์กับหมู่โยธี ฟื้นสมประดีคืนมา ฯ
๏ เมื่อนั้น อินทรชิตสิทธิศักดิ์ยักษา
ได้ฟังพระราชบัญชา อสุรานบนิ้วแล้วทูลไป
นาคบาศเล่มนี้มีฤทธิ์ พรหเมศประสิทธิ์ประสาทให้
ทรงอานุภาพเกรียงไกร ไตรโลกไม่ทานฤทธี
เหตุเพราะพิเภกทรชน บอกกลให้แก้ศรศรี
หาไม่ที่ไหนไพรี จะรอดชีวีคืนมา
อันความแค้นนี้แสนสุดคิด น้อยจิตปิ้มสิ้นสังขาร์
จะฆ่าเสียให้ได้ดั่งจินดา ทั้งพวกสวาวานร
แต่ลูกจะขอบังคมบาท ไปชุบพรหมาสตร์แสงศร
ของพระอิศวรฤทธิรอน ในหว่างยุคุนธรบรรพต
ใต้ต้นตร่างริมนที ที่หาดมณีมรกต
โดยเวทพระศุลีมียศ กำหนดสามวันจะกลับมา
พระองค์จงให้ไปขัดทัพ ตั้งรับข้าศึกไว้ท่า
แต่อย่าเอาความมรณา ไปว่าจะเสียพิธี ฯ
๏ เมื่อนั้น ท้าวราพณาสูรยักษี
ได้ฟังอินทรชิตอสุรี ยินดีดั่งได้โสฬส
ที่ร้อนรุมกลุ้มใจดั่งไฟพราย ก็บันดาลเคลื่อนคลายหายหมด
จึ่งสวมสอดกอดองค์พระโอรส แล้วมีพจนารถตรัสไป
เจ้าผู้ดวงเนตรดวงชีวิต ความคิดไม่มีที่เปรียบได้
ซึ่งพ่อจะไปชุบศรชัย ให้เสร็จดั่งใจจินดา
ภายหลังจะให้กำปั่น ยกพวกพลขันธ์ยักษา
ไปขัดทัพรับหมู่พาลา คอยท่ากว่าจะเสร็จพิธี ฯ
๏ เมื่อนั้น อินทรชิตสิทธิศักดิ์ยักษี
น้อมเศียรรับพรด้วยยินดี ชุลีลาสมเด็จพระบิดร
เสร็จแล้วก็ลงจากปราสาท องอาจดั่งพญาไกรสร
เสด็จย่างเยื้องบทจร ฝูงอนงค์นิกรก็ตามมา ฯ
๏ ครั้นถึงนั่งเหนือบัลลังก์กาญจน์ พร้อมพวกพลหาญซ้ายขวา
จึ่งมีพระราชบัญชา ตรัสสั่งเสนาผู้ร่วมใจ
กูจะไปตั้งพิธีกรรม์ ในระหว่างสัตภัณฑ์เขาใหญ่
จงจัดรี้พลสกลไกร ให้พร้อมโดยในกระบวนทัพ
ทั้งแพะดำโคดำถั่วงา ธูปเทียนมาลาให้เสร็จสรรพ
ตามที่พระเวทบังคับ สำหรับชุบศรพระศุลี ฯ
๏ บัดนั้น จึ่งเสนามารยักษี
ก้มเกล้ารับสั่งด้วยยินดี อสุรีก็รีบออกมา ฯ
๏ จัดหมู่ทหารชำนาญศึก หกเหล่าห้าวฮึกแกล้วกล้า
หมู่หนึ่งเสื้อเขียวไข่กา ถือหอกเงื้อง่าคอยแทง
หมู่หนึ่งล้วนใส่เสื้อดำ ถือทวนกรายรำกวัดแกว่ง
หมู่หนึ่งพื้นใส่เสื้อแดง ถือดาบคมแวงยืนยัน
หมู่หนึ่งใส่เสื้อชมพู มือถือธนูกระหยับลั่น
หมู่หนึ่งกรกุมเกาทัณฑ์ ใส่เสื้อสีจันทร์ขลิบทอง
หมู่หนึ่งสอดเสื้อสีฟ้า ถือปืนคาบศิลาเป็นทิวท่อง
ต่างตนโลดโผนโจนคะนอง ทุกกองคอยเสด็จอสุรี ฯ
๏ เมื่อนั้น อินทรชิตสิทธิศักดิ์ยักษี
ครั้นได้ศุภฤกษ์นาที มาเข้าที่สระสรงวาริน ฯ
๏ ปทุมแก้วโปรยปรายดั่งสายฝน ทรงสุคนธ์เฟื่องฟุ้งจรุงกลิ่น
สนับเพลาเครือขดนาคินทร์ ภูษาธงข้าวบิณฑ์พื้นดำ
ชายแครงชายไหวลายกุดั่น สังวาลวัลย์มรกตเขียวขำ
ทับทรวงดวงบุษราคัม ประจำยามตาบทิศทับทิมราย
เฟื่องห้อยพลอยดวงมุกดาหาร ทองกรแก้วประพาฬฉานฉาย
พาหุรัดรูปวาสุกรีกราย ธำมรงค์เพชรพรายอลงกรณ์
ทรงมหามงกุฎนวรัตน์ กรรเจียกแก้วจำรัสประภัสสร
พระหัตถ์จับพรหมาสตร์ฤทธิรอน บทจรไปขึ้นพิชัยรถ ฯ
๏ รถเอยรถทรง กำกงล้วนแก้วมรกต
เรือนแปรกแอกงอนอ่อนชด ชั้นลดช่อตั้งกระจังบัน
เทียมด้วยสีหราชผาดผยอง สารถีแกว่งกระบองดั่งจักรผัน
ขับทะยานผ่านยอดอัสกรรณ ดั้นหมอกออกชั้นลมบน
มยุรฉัตรพัดโบกชุมสาย พรายพรายพยับโพยมหน
ธงทิวริ้วเรียบขนัดพล มืดมนบดบังทินกร
เสียงฆ้องกลองชนะโครมครื้น สะเทือนพื้นสัตภัณฑ์สิงขร
ข้ามแถวแนวสีทันดร เขจรขับแข่งกันไป ฯ
๏ ครั้นถึงสีทันดรสมุทร จึ่งให้หยุดโยธาทัพใหญ่
ลงที่หาดแก้วแววไว ใต้ต้นตร่างริมบรรพตา
เสร็จแล้วจึ่งมีบรรหาร สั่งพัทกาลยักษา
จงตั้งโรงพิธีอันโอฬาร์ ในท่ามมหาสาคร ฯ
๏ บัดนั้น จึ่งพัทกาลชาญสมร
รับสั่งลูกท้าวยี่สิบกร ก็รีบบทจรออกไป ฯ
๏ จึ่งกะเกณฑ์กันปันด้าน ทุกหมู่พลมารน้อยใหญ่
ให้ตั้งโรงพิธีอำไพ ที่ในแนวฝั่งคงคา ฯ
๏ บัดนั้น ฝ่ายเจ้าพนักงานถ้วนหน้า
ก็เร่งให้ไพร่พลโยธา ตัดไม้เกี่ยวคาเป็นโกลี ฯ
๏ บ้างแบกบ้างขนบ้างลาก ปักฉลากจับการอึงมี่
ขุดหลุมยกเสาขึ้นทันที ตามที่ตำแหน่งพนักงาน
สามสิบสามห้องมีเฉลียง ราชวัติฉัตรเรียงทั้งสี่ด้าน
เบื้องบนนั้นดาดเพดาน ห้อยพวงกุสุมาลย์โอฬาร์
ท่ามกลางนั้นตั้งบัลลังก์รัตน์ บัตรพลีบายศรีซ้ายขวา
ทั้งเทียนเงินเทียนทองรจนา เสร็จตามบัญชาอสุรี ฯ
๏ เมื่อนั้น อินทรชิตสุริย์วงศ์ยักษี
ครั้นเสร็จโรงราชพิธี ยินดีดั่งได้โสฬส
จึ่งเปลื้องเครื่องประดับพรรณราย ออกจากพระกายทุกสิ่งหมด
แล้วเสด็จลงจากราชรถ บทจรไปสรงคงคา ฯ
๏ ขัดสีธุลีละอองผง ชำระมลทินองค์ยักษา
ทรงสุคนธ์ลูบไล้ชโลมทา ผ้าทิพย์พื้นเขียวรูจี
เกี่ยวกระหวัดรัดโกปินำ สอดสายธุหรํ่าดั่งฤๅษี
เจิมจุณมุ่นเกล้าเมาลี สอดประคำมณีอลงกรณ์
ทรงสะพักสีเขียวเขียวระยับ พระหัตถ์จับพรหมาสตร์แสงศร
ครั้นได้ศุภฤกษ์สถาวร บทจรเข้าโรงพิธีการ ฯ
๏ ครั้นถึงจึงนั่งเหนืออาสน์ อันโอภาสด้วยดวงมุกดาหาร
จุดธูปเทียนทองโอฬาร มัสการองค์เจ้าภพไตร
แล้วให้ระดมกองกาลา ทำตามตำราคัมภีร์ไสย
เอาพรหมาสตร์พาดตักลงไว้ สำรวมใจอ่านเวทอันฤทธี ฯ
๏ เมื่อนั้น ฝ่ายพระหริรักษ์เรืองศรี
ครั้นรุ่งสางสว่างธาตรี ก็ฟื้นองค์จากที่ไสยา
จึ่งชำระสระสรงทรงเครื่อง อร่ามเรืองดั่งเทพเลขา
กรายกรยุรยาตรคลาดคลา ออกมายังหน้าพลับพลาชัย ฯ
๏ พร้อมทหารทั้งสองนคเรศ น้อมเกศบังคมประนมไหว้
หมอบเฝ้าเกลื่อนกลาดดาษไป ดั่งดาวล้อมแขไขในอัมพร
จึ่งปรึกษาราชกิจการยุทธ์ ด้วยสิบแปดมงกุฎชาญสมร
ซึ่งจะเข้าหักหาญราญรอน ต่อกรอริราชไพรี ฯ
๏ บัดนั้น พญาสุครีพกระบี่ศรี
น้อมเศียรกราบทูลพระจักรี บัดนี้วานรในพลับพลา
อดอยากขัดสนผลไม้ ไม่รู้ที่จะไปเที่ยวหา
แต่คอยนิลพัทไม่เห็นมา พ้นกำหนดกว่าสิบห้าวัน
อันพฤกษากินได้ในเกาะนี้ บรรดามีตามป่าพนาสัณฑ์
ทั้งใบรากดอกผลทุกสิ่งอัน แบ่งปันไม่พอกันกิน
อันกระบี่ที่กำลังเข้มแข็ง ก็หิวโหยโรยแรงลงสิ้น
เห็นขัดสนจะผจญด้วยไพริน พระทรงศิลป์จงได้เมตตา ฯ
๏ เมื่อนั้น พระจักรรัตน์แก้วนาถา
ได้ฟังลูกพระสุริยา ผ่านฟ้าตระหนกตกใจ
นั่งนิ่งตะลึงรำพึงคิด ร้อนจิตเพียงหนึ่งเพลิงไหม้
จึ่งมีโองการตรัสไป ทำไฉนพิเภกขุนมาร
บัดนี้โยธีรี้พล ขัดสนพฤกษาผลาหาร
แม้นศึกติดพันจะเสียการ เรานี้รำคาญพันทวี
ป่าใดที่มีผลไม้ ใกล้แดนลงกาบุรีศรี
พอเป็นกำลังโยธี กว่ากระบี่นิลพัทจะกลับมา ฯ
๏ บัดนั้น พระยาพิเภกยักษา
ได้ฟังพระราชบัญชา อสุรากราบทูลสนองไป
อันฟากฝั่งมหาสาคร ทิศอุดรมีป่ากว้างใหญ่
ชื่อสาลวันพนาลัย มิ่งไม้ทรงผลหลายพรรณ
ดกดาษดิบห่ามทรามสุก แสนสนุกดั่งสวนในสวรรค์
ซึ่งจะเลี้ยงโยธาไปนั้น เห็นพอกันไม่เป็นไรนัก ฯ
๏ เมื่อนั้น พระนารายณ์สุริย์วงศ์ทรงจักร
ได้ฟังน้องท้าวทศพักตร์ พระหริรักษ์ยินดีปรีดา
จึ่งมีบรรหารอันสุนทร ดูกรพิเภกยักษา
ตัวท่านรู้แห่งมรคา จงพาพลสองสมุทรไป
เก็บผลพฤกษาผลาหาร เปรี้ยวหวานบรรดาที่กินได้
ให้พอพหลพลไกร อย่านอนใจกลับมาให้ทันที ฯ
๏ บัดนั้น พญาพิเภกยักษี
ได้ฟังบรรหารพระจักรี ชุลีกรสนองพระบัญชา
อันตัวข้าบาทจะลาไป เที่ยวเก็บผลไม้ที่ในป่า
ให้ได้เลี้ยงวานรโยธา จะกลับมาวันนี้เห็นไม่ทัน
ภายหลังเกลือกว่าอินทรชิต ทะนงฤทธิ์จะยกพลขันธ์
ออกมาหักโหมโรมรัน จงผ่อนผันอย่าให้เสียที
ทูลแล้วถวายอภิวาทน์ แทบบาทพระนารายณ์เรืองศรี
ออกจากที่เฝ้าพระจักรี มาจัดกระบี่โยธา ฯ
๏ ได้ครบสองสมุทรวานร กระเช้าหาบคอนพร้อมหน้า
อสุรีผู้มีปรีชา ก็พาข้ามมหาสมุทรไป ฯ
๏ เดินทางหว่างทุ่งวุ้งเขา ลำเนาเนินแนวป่าใหญ่
อันหมู่โยธีกระบี่ไพร โลดไล่สัพยอกหยอกกัน ฯ
๏ เมื่อนั้น ทศเศียรสุริย์วงศ์รังสรรค์
ครั้นคํ่ายํ่าแสงสุริยัน กุมภัณฑ์ก็เข้าที่ไสยา
ตรึกการที่จะผลาญไพริน ให้สุดสิ้นชีวังสังขาร์
มิได้สนิทนิทรา สุริยาจวนแจ้งแสงทอง
ชาวประโคมก็ประโคมสังข์แตร เซ็งแซ่โห่ระทึกกึกก้อง
เสียงม้าเสียงช้างต่างคะนอง ดุเหว่าเร่าร้องสนั่นไป ฯ
๏ จึ่งเข้าที่ชำระสระสรง นํ้าทิพย์อาบองค์เย็นใส
ทรงเครื่องเรืองรัตน์อำไพ เสด็จไปพระโรงรูจี ฯ
๏ ลดองค์ลงเหนือบัลลังก์แก้ว อันเพริศแพร้วจำรัสรัศมี
พร้อมหมู่มาตยาโยธี กระวีโหราพฤฒาจารย์
หมอบเฝ้าเกลื่อนกลาดดาษดา อสุรามีราชบรรหาร
ดูกรกำปั่นขุนมาร ตัวท่านผู้มีฤทธิรุทร
จงยกพหลโยธี อสุรีให้ได้สิบสมุทร
สรรพไปด้วยสาตราวุธ ตั้งรับมนุษย์วานร
กว่าอินทรชิตชัยชาญ จะเสร็จการพิธีชุบศร
จึ่งค่อยหักหาญรานรอน ต่อกรด้วยราชไพรี
ตรัสแล้วจึ่งมีบัญชา สั่งเปาวนาสูรยักษี
จงจัดพหลโยธี ที่ตัวดีไปด้วยขุนมาร ฯ
๏ บัดนั้น จึ่งเปาวนาสูรใจหาญ
ก้มเกล้ารับราชโองการ ชุลีลาแล้วคลานออกมา ฯ
๏ จึ่งจัดทหารชำนาญยุทธ์ สิบสมุทรเลือกล้วนแกล้วกล้า
หมู่หนึ่งเขี้ยวโง้งเพียงตา ถือหอกเงื้อง่าขบฟัน
หมู่หนึ่งหน้ากากตัวแดง ถือพะเนินกวัดแกว่งแข็งขัน
หมู่หนึ่งหน้าไพร่ใจฉกรรจ์ ถือปืนยืนยันเมียงมอง
หมู่หนึ่งเขี้ยวขาวฟันดำ ถือง้าวกรายรำเคล่าคล่อง
ผูกทั้งคชสารตัวคะนอง ทุกกองคอยท่าอสุรี ฯ
๏ บัดนั้น กำปั่นสิทธิศักดิ์ยักษี
รับสั่งพระองค์ทรงฤทธี ถวายอัญชุลีแล้วออกมา ฯ
๏ ชำระกายให้หมดมลทิน อสุรินทร์แต่งตัวโอ่อ่า
สนับเพลาเป็นรูปนาคา นุ่งผ้าทองช้ำเครือวัลย์
เจียระบาดคาดเอวพื้นม่วง สายหน่วงผูกรัดขัดมั่น
ใส่เสื้อผุดทองพรายพรรณ สอดเกราะกุดั่นอลงกรณ์
ทั้งเครื่องคงทนอาวุธ สังวาลชมพูนุทประภัสสร
มือขวานั้นถือคทาธร บทจรมาขึ้นคชาธาร ฯ
๏ ช้างเอยช้างศึก ซับมันห้าวฮึกกล้าหาญ
สองตาดั่งแสงไฟกาล สูงตระหง่านเชื้อชาติฉัททันต์
ฝีเท้าฝีงากล้ารบ ผูกครบแต่ล้วนเครื่องมั่น
หูตรับกระหยับคอยโรมรัน บุกบันโจมจ้วงทะลวงแทง
โยธาแต่ล้วนสามารถ ฤทธิรงค์องอาจเข้มแข็ง
โห่ฮึกหักศึกกลางแปลง วิ่งแข่งรีบขับกันไป ฯ
๏ ครั้นมาถึงที่สนามยุทธ์ จึ่งให้หยุดโยธาน้อยใหญ่
ตั้งเป็นทัพขันธ์มั่นไว้ คอยจะชิงชัยด้วยวานร ฯ
๏ เมื่อนั้น พระนารายณ์สุริย์วงศ์ทรงศร
ไสยาสน์เหนืออาสน์อลงกรณ์ ภูธรไม่สนิทนิทรา
ตริตรองในการรณรงค์ ที่จะล้างโคตรวงศ์ยักษา
จนแสงทองรองเรื่อเมฆา จันทราลับเหลี่ยมสีขริน
ฝ่ายฝูงวิหคทั้งหลาย ก็ฟื้นกายตื่นตาขึ้นมาสิ้น
บ้างขับบ้างร้องบ้างบิน หากินเพรียกพร้องสนั่นไพร ฯ
๏ จึ่งชำระสระสรงทรงเครื่อง อร่ามเรืองพักตร์ผ่องดั่งแขไข
พระกรจับพรหมาสตร์ศรชัย เสด็จไปออกหมู่โยธี ฯ
๏ พร้อมด้วยสุครีพหนุมาน ชมพูพานองคตกระบี่ศรี
ทหารทั้งสองพระบูรี ชุลีกรเกลื่อนกลาดดาษดา
พอได้ยินสำเนียงโห่ร้อง กึกก้องเลื่อนลั่นสนั่นป่า
จึ่งสั่งพระศรีอนุชา แก้วตาผู้ร่วมชีวัน
จงยกโยธาพลากร ไปราญรอนอสุราโมหันธ์
อย่าให้เสียทีเสียกลมัน ผ่อนผันรณรงค์ให้จงดี
แล้วมีบัญชาประกาศิต แก่ลูกพระอาทิตย์เรืองศรี
ให้จัดพหลโยธี เลือกล้วนกระบี่ชำนาญยุทธ์
ไปด้วยพระศรีอนุชา ให้ได้ครบห้าสิบสมุทร
สรรพไปด้วยเครื่องสาตราวุธ วายุบุตรเป็นทัพหน้าไป ฯ
๏ บัดนั้น สุครีพผู้มีอัชฌาสัย
รับสั่งพระตรีภูวไนย บังคมไหว้แล้วรีบออกมา ฯ
๏ เกณฑ์ให้คำแหงหนุมาน คุมพลทหารเป็นทัพหน้า
กองขันเกสรทมาลา เกียกกายลูกพญาพาลี
ทัพหลวงโยธาล้วนสามารถ องอาจดั่งพญาราชสีห์
ยุกกระบัตรนั้นสัตพลี กองหนุนกระบี่สุรกานต์
นิลนนท์กองหลังรั้งทัาย ไพร่นายล้วนมีกำลังหาญ
โยธาทัพน้องพระอวตาร เลือกล้วนชำนาญในการยุทธ์
แต่ละตนลำพองคะนองศึก ห้าวฮึกทั้งห้าสิบสมุทร
พร้อมด้วยเครื่องสรรพอาวุธ อุตลุดคอยเสด็จยาตรา ฯ
๏ เมื่อนั้น พระลักษมณ์สุริย์วงศ์กนิษฐา
ครั้นได้ศุภฤกษ์เวลา เสด็จมาเข้าที่สรงชล ฯ
๏ ชำระสระสนานสำราญกาย สุหร่ายมาศโปรยปรายดั่งสายฝน
ลูบไล้เครื่องทิพย์เสาวคนธ์ ปรุงปนเกสรสุมามาลย์
สนับเพลาเชิงงอนช่องกระจก ภูษายกเกี้ยวกรองทองผสาน
ชายไหวชายแครงอลงการ ฉลององค์เครือก้านกระหนกพัน
สะอิ้งสร้อยพลอยเพชรรุ้งร่วง ตาบทิศทับทรวงดวงกุดั่น
เฟื่องแก้วสุรกานต์สังวาลวัลย์ พาหุรัดนาคพันทองกร
ธำมรงค์ทรงถ้วนนิ้วพระหัตถ์ มงกุฎแก้วจำรัสประภัสสร
ห้อยมาลัยทิพย์กรรเจียกจร ดอกไม้ทัดอรชรอลงการ์
พระหัตถ์นั้นจับศรทรง ดั่งเทเวศลอยลงจากเวหา
กรายกรยุรยาตรคลาดคลา เสด็จมาขึ้นรถพรรณราย ฯ
๏ รถเอยราชรถทรง กำกงมรกตฉานฉาย
แอกอ่อนงอนระหงธงชาย บัลลังก์ลายเลื่อมแก้วโกเมน
เทียมด้วยเทพบุตรอัสดร สารถีกรายกรกุมเขน
เครื่องสูงบังแสงสุริเยน เกณฑ์แห่แตรสังข์อึงอล
เสียงฆ้องกลองประโคมโครมคึก เสียงทหารโห่ฮึกโกลาหล
ไชยามพวานนำพล ถือธงโบกบนเฉลิมชัย
เสียงรถเสียงทศทวยหาญ ดินฟ้าจักรวาลสะท้านไหว
ผงคลีมืดคลุ้มอโณทัย รีบพวกพลไกรยาตรา ฯ
๏ ครั้นถึงแลไปเห็นทัพ ตั้งรับอยู่ริมชายป่า
จึ่งให้หยุดพหลโยธา แยกเป็นปีกกาจะราวี ฯ
๏ บัดนั้น กำปั่นสิทธิศักดิ์ยักษี
ยืนช้างอยู่กลางโยธี เห็นทัพกระบี่ยกมา
พิโรธโกรธกริ้วดั่งเพลิงกัลป์ ตัวสั่นเขม้นจะเข่นฆ่า
จึ่งสั่งอสุรโยธา ให้ดากันเข้าตีวานร ฯ
๏ บัดนั้น ฝ่ายพวกพลมารชาญสมร
ต่างตนสำแดงฤทธิรอน เข้าต่อกรกับหมู่กระบี่ไพร ฯ
๏ ยิงแย้งแทงฟันกันสับสน ลางตนก็พุ่งหอกใหญ่
โห่ฮึกสะอึกเข้าไป เสียงสนั่นหวั่นไหวเป็นโกลา ฯ
๏ บัดนั้น โยธาวานรทัพหน้า
ปะทะกรรอนราญอสุรา โถมเข้าเข่นฆ่าราวี ฯ
๏ ตีนถีบปากกัดมือตบ หลีกหลบกลางพลยักษี
กอดรัดฟัดกันเป็นโกลี ถ้อยทีหนีไล่กันวุ่นไป ฯ
๏ บัดนั้น จึ่งหมู่พลมารน้อยใหญ่
ไม่คิดชีวิตจิตใจ ไล่กันหนุนเนื่องเข้ามา ฯ
๏ ตีด้วยฆ้อนเหล็กคทาธร โตมรพุ่งซัดสกัดหน้า
ยักษ์แทงลิงปัดศัสตรา ต่างหาญต่างกล้าประจัญบาน ฯ
๏ บัดนั้น ฝ่ายหมู่วานรใจหาญ
รบรอต่อกรรอนราญ โถมทะยานเข้าไล่ราวี ฯ
๏ ลางลิงชิงได้อาวุธ ฟันแทงแย้งยุทธ์ยักษี
หัวขาดตายกลาดไม่สมประดี อสุรีแตกยับทับกัน ฯ
๏ บัดนั้น กำปั่นฤทธิแรงแข็งขัน
เห็นพลมารม้วยชีวัน กุมภัณฑ์กริ้วโกรธดั่งเพลิงกาล
ขบเขี้ยวเคี้ยวฟันทำอำนาจ ร้องตวาดบนคอคชสาร
แล้วขับพญาคชาธาร เข้าไล่รอนราญกระบี่ไพร ฯ
๏ วานรตายยับนับหมื่น ไม่ยืนประจัญอยู่ได้
หนีร้นย่นแตกกระจายไป ไม่เป็นตำบลสนธยา ฯ
๏ บัดนั้น วายุบุตรวุฒิไกรใจกล้า
เห็นกุมภัณฑ์ขับช้างน้ำมันมา ไล่หมู่โยธาพลากร
โกรธาชักตรีกวัดแกว่ง สำแดงเดชดั่งพญาไกรสร
ออกยืนขวางหน้ากุญชร วานรจึ่งร้องถามไป
เหวยเหวยดูก่อนอสุรี อันตัวมึงนี้เป็นไฉน
จึ่งเย่อหยิ่งออกมาชิงชัย นามกรชื่อใดนะขุนมาร ฯ
๏ บัดนั้น กำปั่นฤทธิไกรใจหาญ
เห็นกระบี่ทำทีอหังการ กล่าวเป็นคำพาลถามมา
จึ่งร้องว่าเหวยไอ้ลิงน้อย กระจ้อยร่อยเท่านิ้วหัตถา
อันตัวของกูผู้ศักดา ชื่อว่ากำปั่นอสุรี
เป็นยอดทหารชาญณรงค์ องค์ท้าวทศพักตร์ยักษี
อานุภาพเลิศลบธาตรี ไม่มีใครต่อฤทธิไกร
อันตัวของมึงไอ้วานร นามกรเชื้อชาติเป็นไฉน
มายืนขวางหน้าอยู่ว่าไร ไม่กลัวจะม้วยชีวัน ฯ
๏ บัดนั้น วายุบุตรฤทธิแรงแข็งขัน
ได้ฟังอสูรกุมภัณฑ์ ตบมือเย้ยหยันแล้วตอบมา
ตัวกูนี้ชื่อหนุมาน เป็นทหารพระนารายณ์นาถา
มึงอย่าอ้างอวดอหังการ์ กูจะฆ่าให้ม้วยบรรลัย
ว่าแล้วสำแดงแผลงฤทธิ์ ทศทิศกัมปนาทหวาดไหว
โลดโผนโจนจ้วงทะลวงไป เข้าไล่หักโหมโรมราญ ฯ
๏ กวัดแกว่งตรีเพชรอันคมกล้า แทงถูกพญาคชสาร
ล้มลงกับพื้นสุธาธาร ทั้งควาญก็ม้วยชีวัน ฯ
๏ บัดนั้น กำปั่นฤทธิแรงแข็งขัน
เสียทีเสียช้างซับมัน กุมภัณฑ์กริ้วโกรธคือไฟ
ลุกขึ้นกวัดแกว่งคทาธร สำแดงฤทธิรอนแผ่นดินไหว
เผ่นโผนโจนทะยานว่องไว เข้าไล่ชิงชัยหนุมาน ฯ
๏ ต่างตีต่างฟันต่างรับ กลอกกลับไปด้วยกำลังหาญ
ต่างถอยต่างไล่รอนราญ ประจัญบานไม่คิดชีวี ฯ
๏ บัดนั้น วายุบุตรวุฒิไกรชัยศรี
รับกรรอนรบตลบตี ขุนกระบี่โจมจับกุมภัณฑ์ ฯ
๏ โจนขึ้นเหยียบเข่าน้าวเศียร หันเวียนรวดเร็วดั่งจักรผัน
เงือดเงื้อตรีเพชรจะฟาดฟัน พัลวันปัดป้องกันไปมา ฯ
๏ บัดนั้น กำปั่นฤทธิไกรใจกล้า
ขบเขี้ยวเคี้ยวฟันสนั่นฟ้า อสุราเผ่นโผนเข้าชิงชัย ฯ
๏ ถีบต้องคำแหงหนุมาน โถมทะยานเข้าจับตัวได้
ฟาดลงด้วยกำลังฤทธิไกร หมายใจจะให้ม้วยชีวี ฯ
๏ บัดนั้น หนุมานผู้ชาญชัยศรี
มิได้เจ็บชํ้าอินทรีย์ ขุนกระบี่ผุดลุกขึ้นยืนยัน
ตาแดงดั่งแสงพระสุริยา กริ้วโกรธโกรธาตัวสั่น
มาดหมายจะล้างชีวัน ขบฟันเข้าไล่รอนราญ ฯ
๏ ถีบถูกกำปั่นนายพล ล้มลงไม่ทนกำลังหาญ
ฟาดด้วยตรีเพชรสุรกานต์ ขุนมารก็สิ้นชีวี ฯ
๏ บัดนั้น ฝ่ายกองคอยเหตุยักษี
ครั้นเห็นกำปั่นอสุรี ต่อตีสิ้นชีพชีวัน
ความกลัวดั่งจะแทรกสุธาธาร หน้าตาเหลือกลานตัวสั่น
ทั้งสองอสูรกุมภัณฑ์ ก็พากันรีบเข้ายังลงกา ฯ
๏ ครั้นถึงน้อมเกล้าบังคมทูล ท้าวราพณาสูรยักษา
บัดนี้กำปั่นอสุรา กับโยธาที่ยกออกไป
ไพรีฆ่าเสียวายชนม์ รี้พลตายยับไม่นับได้
ข้าศึกฮึกฮักทะนงใจ ทูลไปเสร็จสิ้นทุกประการ ฯ
๏ เมื่อนั้น ทศเศียรสุริย์วงศ์ใจหาญ
แจ้งว่ากำปั่นขุนมาร วายปราณด้วยมือไพรี
ความทุกข์ความเสียดายเป็นสุดคิด ร้อนจิตดั่งหนึ่งเพลิงจี่
นิ่งขึงตะลึงไปไม่พาที อสุรีอัดอั้นตันใจ
อันซึ่งความสั่งอินทรชิต ลืมเสียไม่คิดขึ้นได้
จึงมีบรรหารตรัสไป เหวยไวยกาสูรอสุรา
จงรีบไปสัตภัณฑ์สีขเรศ แจ้งเหตุแก่โอรสา
ว่ากำปั่นนั้นม้วยมรณา ให้ลูกกูรีบมารอนราญ ฯ
๏ บัดนั้น จึ่งไวยกาสูรใจหาญ
รับสั่งสมเด็จพญามาร บังคมลาแล้วทะยานเหาะไป ฯ
๏ ครั้นถึงฟากฝั่งสีทันดร ริมยุคุนธรเขาใหญ่
ลงจากอากาศด้วยว่องไว ก็เข้าในโรงราชพิธี ฯ
๏ จึ่งยอกรประณตบทบงสุ์ ทูลองค์อินทรชิตยักษี
ว่ากำปั่นยกไปต่อตี ไพรีฆ่าเสียม้วยมิด
บัดนี้สมเด็จพระบิดา มีพระบัญชาประกาศิต
ให้มาเชิญองค์พระทรงฤทธิ์ เร่งคิดไปแก้แค้นมัน ฯ
๏ เมื่อนั้น อินทรชิตสุริย์วงศ์รังสรรค์
สำรวมใจอยู่ในพิธีกรรม์ กุมภัณฑ์แจ้งข่าวมรณา
ให้กริ้วโกรธพิโรธดั่งเพลิงพิษ น้อยจิตเพียงสิ้นสังขาร์
ลุกขึ้นกระทืบบาทา เหวยไวยกาสูรอสุรี
นี่หากว่ารับสั่งพระบิตุราช หาไม่หัวจะขาดลงกับที่
ให้สาใจมึงไอ้อัปรีย์ มาทำให้พิธีกูเสียไป
ว่าแล้วมีราชบรรหาร แก่เสนามารน้อยใหญ่
จะแก้คำทรลักษณ์จังไร ให้ศรชัยเรามีศักดา
จงเอาแพะดำโคดำ พลีกรรมโดยเวทคาถา
ทั้งจะได้เลือดบูชา ในกลางกาลาพิธีการ ฯ
๏ บัดนั้น จึ่งหมู่เสนาทวยหาญ
ก้มเกล้ารับสั่งพญามาร ก็วิ่งลนลานเป็นสิงคลี ฯ
๏ จูงแพะจูงโคอุตลุด ลากฉุดเข้ามาอึงมี่
ผูกไว้ตรงหน้าอสุรี ตามมีพระราชบัญชา ฯ
๏ เมื่อนั้น อินทรชิตสุริย์วงศ์ยักษา
ครั้นหมู่มารจูงสัตว์เข้ามา ยินดีปรีดาเป็นพ้นนัก
กลับคืนขึ้นนั่งบัลลังก์อาสน์ พระหัตถ์จับพรหมาสตร์ศรศักดิ์
ยอกรประนมเพียงพักตร์ ขุนยักษ์ก็ร่ายพระเวทไป ฯ
๏ ครั้นถ้วนคำรบถึงพัน ปัถพีเลื่อนลั่นหวั่นไหว
ก็จับฝูงสัตว์ที่มัดไว้ พิฆาตเสียให้ม้วยมิด ฯ
๏ เสร็จแล้วจึ่งเอาถาดทอง เข้ามารับรองโลหิต
ให้พรหมาสตร์สูบกินด้วยฤทธิ์ ก็สำเร็จดั่งจิตจินดา
แล้วเจิมสุคนธ์จวงจันทน์ กุมภัณฑ์สำรวลสรวลร่า
ทีนี้ไพรีอหังการ์ น่าที่จะม้วยบรรลัย
ถึงยิ่งกว่ามนุษย์วานร ก็ไม่ทนแสงศรของกูได้
จึ่งสั่งรุทกาลผู้ร่วมใจ เราจะไปชิงชัยด้วยไพรี
โดยเล่ห์กลศึกอุบาย จะแปลงกายเป็นท้าวโกสีย์
อันหมู่พหลโยธี ล้วนมีศักดาวราฤทธิ์
ให้เป็นคนธรรพ์วิทยา เทวาสุรารักษ์นักสิทธ์
อันการุณราชผู้ร่วมคิด จงนิมิตเป็นเอราวัณ
เหล่าหนึ่งแปลงกายเป็นนางฟ้อน ให้เหมือนอัปสรสาวสวรรค์
ดีดสีขับรำระบำบัน พร้อมกันไปหน้าคชาธาร ฯ
๏ บัดนั้น รุทกาลเสนาใจหาญ
ก้มเกล้ารับพระบัญชาการ ขุนมารมาจัดโยธา ฯ
๏ ให้การุณราชกุมภัณฑ์ เป็นเอราวัณตัวกล้า
สามสิบสามเศียรอลงการ์ เศียรหนึ่งเจ็ดงางามงอน
งาหนึ่งเจ็ดสระโกสุม สระหนึ่งมีปทุมเกสร
เจ็ดกอชูก้านอรชร กอหนึ่งบานสลอนเจ็ดผกา
ดวงหนึ่งเจ็ดกลีบสุบงกช กลิ่นรสซาบซ่านนาสา
กลีบหนึ่งมีเทพธิดา เจ็ดนางกัลยายุพาพาล
แต่ละองค์ทรงโฉมอรชร รำฟ้อนจำเรียงเสียงหวาน
นางหนึ่งล้วนมีบริวาร เจ็ดองค์เยาวมาลย์วิไลวรรณ
เผือกผ่องพึงพิศอำไพ เหมือนช้างเจ้าตรัยตรึงศ์สวรรค์
มีวิมานทุกเศียรคชกรรม์ พรายพรรณล้วนแก้วมณี ฯ
๏ อันนายสารถีที่ขับรถ เป็นเทวัญท้ายคชสารศรี
เหล่าหมู่ประโคมดนตรี ให้แปลงอินทรีย์เป็นนางฟ้า
สำหรับระบำรำเต้น เล่นไปหน้าคชสารกล้า
ฝ่ายหมู่อสุรโยธา แปลงเป็นเทวาสุราฤทธิ์
บ้างเป็นคนธรรพคนธรรพ์ ซ้อนซับแน่นนันต์อกนิษฐ์
กองหน้านั้นให้นิรมิต แต่พื้นพวกพิทยาธร
ล้วนถือซึ่งสรรพสาตรา ปืนยากำซาบธนูศร
คอยท่าลูกท้าวยี่สิบกร จะไปราญรอนไพรี ฯ
๏ เมื่อนั้น อินทรชิตสิทธิศักดิ์ยักษี
ครั้นได้พิชัยนาที อสุรีนิมิตกายา ฯ
๏ เหมือนองค์สมเด็จสหัสนัยน์ ลงมาจากตรัยตรึงศา
กรายกรยุรยาตรคลาดคลา เข้ามาที่สรงวาริน ฯ
๏ ให้ไขท่อแก้วปทุมทอง เป็นละอองหอมฟุ้งจรุงกลิ่น
สนับเพลารายพลอยโกมิน ช่อกระหนกนาคินทร์เชิงงอน
ทรงโกไสยพัสตร์ช่องกระจก แย่งยกรูปราชไกรสร
ชายแครงเครือหงส์อลงกรณ์ ฉลององค์อรชรดวงลอย
ตาบทิศทับทรวงสังวาลวัลย์ รัดองค์กุดั่นเฟื่องห้อย
สะอิ้งแก้วแวววับประดับพลอย สอดสร้อยลายแทงชมพูนุท
พาหุรัดเป็นรูปนาคา ทองกรเหรารายบุษย์
สอดพระธำมรงค์เรือนครุฑ ทรงมหามงกุฎกรรเจียกจร
กุณฑลมาลัยดอกไม้ทัด พระหัตถ์จับพรหมาสตร์แสงศร
เหมือนทรงองค์อมรินทร กรายกรมาขึ้นหัสดิน ฯ
๏ ช้างเอยช้างทรง ดั่งองค์อัครคเชนทร์โกสินทร์
สูงงํ้าส่ายเงื้อมสีขริน ขาวสิ้นแข่งสีเงินงาม
โก่งหางกางหูพู่ห้อย งวงชดงาช้อยชาญสนาม
สอดเครื่องใส่ครบในสงคราม ดาววามดูวับจับตา
เหาะลิ่วเหินลอยในอำพน พวกพหลพลแห่ซ้ายขวา
ทิวฉัตรธงชัยไสวมา แสงระยับสายระย้าจามร
ฝูงเทพฝ่ายเทวนิกาย ตามรายตาริ้วอยู่สลอน
ข้ามทิวเขาแถวสีทันดร ขับกุญชรไปในเมฆา ฯ
๏ ครั้นมาถึงที่รณรงค์ เห็นองค์พระลักษมณ์กนิษฐา
ยืนรออยู่กลางโยธา อสุราชื่นชมด้วยสมคิด
จึ่งให้หยุดพหลพลไกร เกลื่อนกลาดดาษไปอกนิษฐ์
อยู่ในอากาศด้วยฤทธิ์ แล้วประกาศิตสั่งโยธี
บรรดาซึ่งจำแลงแปลงเพศ เป็นเทเวศนางอัปสรศรี
ให้ประโคมดุริยางค์ดนตรี มโหรีขับรำระบำบัน ฯ
๏ บัดนั้น ฝ่ายหมู่โยธาพลขันธ์
ซึ่งแปลงเป็นอัปสรแลเทวัญ ก็พร้อมกันทำตามพจมาน ฯ
๏ บ้างตีรำมะนาท้าทับ รองรับรี่เรื่อยเฉื่อยฉาน
ดีดสีตีเป่าบรรเลงลาน จำเรียงเสียงหวานโอดพัน ฯ
๏ บ้างจับระบำรำร่อน ฟ้อนกรายย้ายเป็นเพลงสวรรค์
นวยนาดวาดกรเวียนวัน บิดผันล่อเลี้ยวไปมา
แทรกเปลี่ยนเวียนวงดั่งกงจักร เยื้องยักร่ายรำทำท่า
กระหวัดกรเป็นหงส์ลีลา ฉวยยุดฉุดคร่ากันวุ่นไป
งามดั่งเทเวศกับอัปสร คมค้อนป้องปัดกวัดไขว่
ใส่จริตให้หลงงงไป ที่ในเล่ห์กลอสุรี ฯ
๏ เมื่อนั้น พระลักษมณ์ทรงสวัสดิ์รัศมี
เสด็จเหนือรถแก้วมณี ภูมีเหลือบแลแปรไป
เห็นองค์สมเด็จมัฆวาน ทรงพญาคชสารตัวใหญ่
กับฝูงเทวาสุราลัย ลอยอยู่ในกลางเมฆา
มีหมู่นางเทพอัปสร กรายกรเต้นรำทำท่า
จึ่งมีพระราชบัญชา ดูราคำแหงหนุมาน
เหตุใดสมเด็จอมรินทร์ ทรงเทพหัสดินตัวหาญ
มาลอยอยู่กลางคัคนานต์ พร้อมหมู่บริวารเทวัญ ฯ
๏ บัดนั้น ลูกพระพายฤทธิแรงแข็งขัน
ฟังน้องพระองค์ทรงสุบรรณ บังคมคัลแล้วทูลสนองไป
อันโกสีย์กับหมู่เทพบุตร ถือสาตราวุธหาเว้นไม่
มีทั้งนางรำระบำใน มิได้เคยเห็นแต่ก่อนมา
หรือจะเป็นเล่ห์กลอุบาย มารยาแยบคายยักษา
น่าฉงนสนเท่ห์ในวิญญาณ์ ผ่านฟ้าระวังให้จงดี ฯ
๏ เมื่อนั้น พระลักษมณ์สุริย์วงศ์เรืองศรี
ฟังลูกพระพายพาที ภูมีพิศเพ่งไปมา
เห็นฝูงเทวัญกับอัปสร จับระบำรำฟ้อนในเวหา
พิศวงหลงเพลินจำเริญตา พระอนุชาก็เคลิ้มสติไป
สิ้นทั้งท้าวพญาพานรินทร์ พวกพลกบินทร์น้อยใหญ่
ยิ่งดูก็ยิ่งประมาทใจ มิได้ระวังอสุรี ฯ
๏ เมื่อนั้น อินทรชิตสิทธิศักดิ์ยักษี
เห็นพระลักษมณ์กับหมู่โยธี สิ้นสมประดีไปทั้งนั้น
จึ่งจับพรหมาสตร์ขึ้นพาดสาย หมายองค์พระลักษมณ์รังสรรค์
หน่วงน้าวเหนือคอเอราวัณ กุมภัณฑ์ก็ผาดแผลงไป ฯ
๏ บันดาลเป็นศรเกลื่อนกลาด ทำอำนาจพ่างพื้นแผ่นดินไหว
ต้องน้องพระตรีภูวไนย กับหมู่พลไกรโยธี
ทั้งสิบแปดมงกุฎวานร สุครีพฤทธิรอนเรืองศรี
องคตลูกพญาพาลี ล้มลงกับที่พสุธา ฯ
๏ บัดนั้น ฝ่ายหมู่ทวยหาญยักษา
บ้างยิงบ้างพุ่งสาตรา เกลื่อนกลาดลงมาแต่อัมพร ฯ
๏ พลลิงนั้นต้องหอกดาบ ปืนยากำซาบธนูศร
ตายกลาดดาษดิ้นทั้งดินดอน เหลือแต่วานรหนุมาน ฯ
๏ เมื่อนั้น อินทรชิตฤทธิไกรใจหาญ
เห็นมนุษย์วานรวายปราณ ตบหัตถ์ฉัดฉานด้วยยินดี
ทั้งหมู่ไพร่พลสกลไกร ดีใจโห่ร้องอึงมี่
บ้างประโคมดุริยางค์ดนตรี อสุรีสำรวลไปมา ฯ
๏ บัดนั้น วายบุตรวุฒิไกรใจกล้า
แลเห็นพระอินทร์แผลงศรมา ต้องพระอนุชาฤทธิรณ
ทั้งพวกนิกรเทวบุตร ก็พุ่งซัดอาวุธดั่งห่าฝน
ต้องหมู่กระบี่รี้พล วายชนม์เกลื่อนกลาดดาดไป
พิโรธโกรธกริ้วกระทืบบาท ทำอำนาจเพียงพื้นแผ่นดินไหว
ว่าเหวยดูกรหัสนัยน์ เหตุใดไปเข้าด้วยกุมภัณฑ์
พร้อมทั้งฝูงเทพนิกาย ฆ่าน้องพระนารายณ์ให้อาสัญ
มิได้ตั้งอยู่ในสัตย์ธรรม์ กูจะล้างชีวันให้มรณา
ว่าแล้วชักตรีออกกวัดแกว่ง สำแดงฤทธิไกรเงื้อง่า
ถีบทะยานผ่านขึ้นยังเมฆา เท้าปีนเหยียบงากุญชร ฯ
๏ กรซ้ายหักคอเอราวัณ กรขวาฉวยคันธนูศร
กระชากฉุดด้วยกำลังฤทธิรอน วานรรบรุกคลุกคลี ฯ
๏ เมื่อนั้น อินทรชิตสิทธิศักดิ์ยักษี
รับรองป้องกันประจัญตี อสุรีหวดด้วยศรชัย
ต้องกายคำแหงหนุมาน เจ็บปวดไม่ทานกำลังได้
กระเด็นไปกับคอคชไกร สลบอยู่ในพื้นพสุธา ฯ
๏ ขุนมารชื่นชมโสมนัส ตบหัตถ์สำรวลสรวลร่า
รูปนั้นกลับเป็นอสุรา ลงมาจากพื้นอัมพร ฯ
๏ พอพระสุริยาอัสดง เลี้ยวลงลับเหลี่ยมสิงขร
จึ่งสั่งทหารฤทธิรอน ดูกรอสูรสารัณ
แม้นเห็นพระรามผู้เชษฐา มาโศกาวิโยคโศกศัลย์
กอดน้องสลบไปด้วยกัน กุมภัณฑ์จงรีบไปแจ้งการ ฯ
๏ ว่าแล้วให้เลิกโยธี แสนสุรเสนีทวยหาญ
โห่สนั่นลั่นฟ้าสุธาธาร ขุนมารคืนเข้ายังลงกา ฯ
๏ ครั้นถึงซึ่งราชนิเวศน์ ของพระบิตุเรศยักษา
ก็เสด็จยุรยาตรคลาดคลา ขึ้นพระโรงรัตนารูจี ฯ
๏ จึ่งน้อมเศียรเกล้าบังคมบาท องค์พระบิตุราชเรืองศรี
ท่ามกลางอสูรเสนี หมู่กระวีโหราพร้อมกัน ฯ
๏ เมื่อนั้น ทศเศียรสุริย์วงศ์รังสรรค์
ครั้นเห็นลูกรักร่วมชีวัน จึ่งมีบัญชาถามไป
ซึ่งเจ้าออกไปต่อยุทธ์ กับด้วยมนุษย์เป็นไฉน
รณรงค์เสียทีหรือมีชัย เหตุใดจึ่งมาต่อราตรี ฯ
๏ เมื่อนั้น อินทรชิตสุริย์วงศ์ยักษี
น้อมเศียรสนองพระวาที ครั้งนี้ลูกคิดอุบายกล
แปลงกายเป็นองค์หัสนัยน์ ทรงไอยรามาในเวหน
อันหมู่โยธีรี้พล นิมิตตนเป็นเทพเทวา
ลางเหล่าก็เป็นนางรำ ร้องเรื่อยเฉื่อยฉ่ำในเวหา
พระลักษมณ์งวยงงด้วยมารยา สิ้นทั้งโยธาวานร
เห็นไพรีเสียทีประมาท จึ่งแผลงพรหมาสตร์ธนูศร
ต้ององค์พระลักษมณ์ฤทธิรอน ทั้งกระบี่นิกรวายปราณ ฯ
๏ เมื่อนั้น ทศเศียรสุริย์วงศ์ใจหาญ
ฟังพระโอรสแจ้งการ พญามารชื่นชมด้วยสมคิด
ตบหัตถ์สำรวลสรวลสันต์ เสียงสนั่นลั่นฟ้าถึงดุสิต
แล้วสวมสอดกอดองค์อินทรชิต เจ้าดวงชีวิตของบิดา
มิเสียทีเป็นวงศ์พรหเมศ ปรีชาฤทธิ์เดชแกล้วกล้า
ควรที่เป็นปิ่นอสุรา สืบสุริย์วงศาในเมืองมาร
เจ้าทำสงครามเหนื่อยพักตร์ ลูกรักจงไปสรงสนาน
เสวยโภชนาให้สำราญ ชมหมู่นงคราญวิไลวรรณ ฯ
๏ เมื่อนั้น อินทรชิตสุริย์วงศ์รังสรรค์
น้อมเศียรถวายบังคมคัล มาปราสาทสุวรรณอลงกรณ์ ฯ
๏ ลดองค์ลงเหนือแท่นรัตน์ อันโอภาสจำรัสประภัสสร
แล้วมีบัญชาอันสุนทร แก่บังอรสุวรรณกันยุมา
วันนี้พี่แผลงพรหมาสตร์ อันมีอำนาจแกล้วกล้า
ต้ององค์พระลักษมณ์กับโยธา สุดสิ้นชีวาด้วยฤทธี ฯ
๏ เมื่อนั้น นางสุวรรณกันยุมาโฉมศรี
ได้ฟังพระราชสามี ดั่งวารีทิพย์มาเจือใจ
จึ่งทูลว่าอันองค์พระทรงเดช ตรีเนตรยังไม่ต่อได้
สาอะไรมนุษย์กับลิงไพร หรือจะไม่บรรลัยด้วยฤทธา
ทูลแล้วเรียกนางพนักงาน อันสะคราญประโลมเสน่หา
จงบำเรอลูกเจ้าผู้ศักดา ให้ผ่านฟ้าเกษมเปรมปรีดิ์ ฯ
๏ บัดนั้น ฝ่ายนางอนงค์สาวศรี
ก้มเกล้ารับสั่งด้วยยินดี ทุกนารีพร้อมเรียบระเบียบกัน ฯ
๏ ลางเหล่าดีดสีตีทับ ฉิ่งกรับบรรเลงเพลงสวรรค์
ขับครวญหวนโหยโอดพัน ประสานเสียงสนั่นทั้งวังใน
แล้วย้ายลำนำคำหวาน เฉื่อยฉานเป็นที่พิสมัย
พร้อมเพราะเสนาะจับใจ มี่ไปดั่งปราสาทจักรพรรดิ ฯ
๏ ฝ่ายนางระบำก็รำฟ้อน ทอดกรนาดชายกรายหัตถ์
เป็นเมขลาโยนดวงมณีรัตน์ งามทัดเทียมเทพนิกร
แล้วตีวงเวียนเปลี่ยนไป เป็นเพลงพิสมัยเรียงหมอน
ย่างเยื้องยกบาทนาดกร งามงอนในทีกิริยา
ชม้ายชายเนตรโดยกระบวน ให้ยั่วยวนด้วยความเสน่หา
ดั่งนางอัปสรในชั้นฟ้า ลงมาบำเรอกุมภัณฑ์ ฯ
๏ เมื่อนั้น อินทรชิตสุริย์วงศ์รังสรรค์
ทอดพระเนตรหมู่นางระบำบัน วิไลวรรณดั่งเทพนารี
ทั้งฟังเสียงขับกล่อมพร้อมเพราะ ยิ่งเสนาะจับใจยักษี
ให้เกิดประดิพัทธ์ยินดี มีความเพลิดเพลินจำเริญใจ
ดั่งเสวยสมบัติในสวรรค์ ทั่วทั้งหกชั้นไม่เปรียบได้
ไสยาสน์เหนืออาสน์อำไพ ก็หลับไปในประถมเวลา ฯ
๏ เมื่อนั้น ฝ่ายพระหริรักษ์นาถา
เสด็จยังสุวรรณพลับพลา คอยองค์อนุชาฤทธิรอน
จนพระสุริยาอัสดง เลี้ยวลงลับเหลี่ยมสิงขร
ให้เร่าร้อนฤทัยดั่งไฟฟอน ภูธรก็คิดอัศจรรย์
วันนี้ได้ยินเสียงศิลป์ ฟ้าดินสะเทือนเลื่อนลั่น
สำเนียงโห่ร้องนี่นัน หรือเสียทีกุมภัณฑ์ประการใด ฯ
๏ จำกูจะออกไปดู ให้รู้ร้ายดีเป็นไฉน
คิดแล้วก็จับศรชัย เสด็จไปกับหมู่โยธา ฯ
๏ ชมพูพานนำเสด็จพระทรงยศ เลี้ยวลดตามแถวแนวป่า
มืดมัวไม่เห็นมรรคา ด้วยเป็นเวลาราตรีกาล
จึ่งจับศรจันทวาทิตย์ อันมีเดชชวลิตฉายฉาน
พาดสายหมายบนคัคนานต์ ผ่านฟ้าแผลงไปด้วยฤทธี ฯ
๏ เป็นดาวเดือนเลื่อนลอยในอากาศ โอภาสจำรัสรัศมี
ส่องสว่างพ่างพื้นพนาลี ภูมีก็รีบเสด็จไป ฯ
๏ จึ่งเห็นโยธาวานร พวกพลนิกรน้อยใหญ่
ต้องสาตราวุธปืนไฟ บรรลัยซ้อนซับทับกัน
แล้วเหลือบเห็นศรีหนุมาน ยอดทหารสิ้นชีพอาสัญ
นอนทับเศียรเอราวัณ ทรงธรรม์นั่งลงแล้วโศกา ฯ
๏ อนิจจาโอ้ว่าวายุบุตร ปรีชาฤทธิรุทรแกล้วกล้า
สามโลกย่อมเกรงศักดา หรือมาแพ้พาลาปัจจามิตร
จะหาไหนได้เหมือนดั่งนี้ ภักดีซื่อตรงสุจริต
ควรหรือมาสิ้นชีวิต ดั่งไม่มีฤทธิ์กำลังกาย
นอนกลิ้งอยู่กลางสุธาธาร อัประมาณแก่โลกทั้งหลาย
รํ่าพลางชลเนตรฟูมฟาย พระนารายณ์เพียงสิ้นสมประดี ฯ
๏ แล้วคิดถึงองค์พระลักษมณ์ น้องรักร่วมชีพเฉลิมศรี
ก็เสด็จย่างเยื้องจรลี มาจากขุนกระบี่ผู้ศักดา ฯ
๏ เหลือบแลเห็นลูกพระทินกร กับวานรองคตแกล้วกล้า
ทั้งสิบแปดมงกุฎโยธา มรณากลิ้งกลาดดาษไป
ความรักความเสียดายนั้นสุดคิด ร้อนจิตเพียงหนึ่งเพลิงไหม้
ทรุดองค์ลงโศกาลัย ภูวไนยครวญครํ่ารำพัน ฯ
๏ โอ้ว่าลูกพระทินกร ฤทธิรอนเลิศลํ้าสรวงสวรรค์
ควรหรือมาม้วยชีวัน เป็นน่าอัศจรรย์ใจนัก
แต่ทศเศียรอสุรา ศักดาปราบได้ทั้งไตรจักร
ยังว่ามีชัยแก่ขุนยักษ์ เมื่อครั้งหักฉัตรอลงกรณ์
อนิจจาเสียดายองคต ทรหดห้าวหาญชาญสมร
เป็นวงศ์อมรินทร์ฤทธิรอน มาต้องศรนอนกลิ้งกับดินดาน
โอ้ว่าสิบแปดมงกุฎ ล้วนเหล่าเทพบุตรกล้าหาญ
จุติมาช่วยปราบมาร หรือมาแพ้พวกพาลพาลา
ได้ความอัปยศอดสู แก่หมู่ทรลักษณ์ยักษา
ไตรโลกก็ล่วงนินทา ผ่านฟ้ารำพลางทางโศกี ฯ
๏ แล้วเหลือบเห็นองค์พระลักษมณ์ ต้องศรสิทธิศักดิ์ยักษี
ปักอกกลิ้งกลางปัถพี พระจักรีก็รีบเสด็จไป ฯ
๏ สองกรจับศรกระชากฉุด จะเขยื้อนเคลื่อนหลุดก็หาไม่
ปักแน่นดั่งหนึ่งตรึงไว้ ให้เร่าร้อนฤทัยพ้นนัก
ลดองค์ลงแอบแนบน้อง ค่อยประคองช้อนเกศขึ้นใส่ตัก
ชลนัยน์ไหลลงอาบพักตร์ พระทรงจักรรำพันโศกี ฯ
๏ โอ้อนิจจาเจ้าเพื่อนยาก แสนทุกข์แสนลำบากด้วยพี่
ตั้งใจจะช่วยปราบอสุรี หรือมาม้วยชีวีวายชนม์
ไฉนหนอพ่อจึ่งประมาทนัก ให้ต้องอาวุธยักษ์ถึงสามหน
เมื่อครั้งโมกขศักดิ์ฤทธิรณ ก็เจียนจักเสียชนม์ชีวัน
พี่ให้หนุมานผู้เรืองเดช ไปแจ้งเหตุพระพรตรังสรรค์
ได้โอสถมาบดประสมกัน ทาทันจึ่งฟื้นคืนมา
ครั้งเมื่อเจ้าต้องนาคบาศ ศรสาตร์อินทรชิตยักษา
หากได้สุบรรณอันศักดา มาโฉบฉาบนาคาหนีไป
ตัวเจ้าจึ่งรอดชีวี ครั้งนี้ฝ่ายพี่จะทำไฉน
เมื่อศรสิทธิ์ของมันเกรียงไกร ใครจะช่วยเจ้าได้นะน้องรัก
จะนับในสุริย์วงศ์อยุธยา เนื่องมาโดยพงศ์พญาจักร
แต่สามอนุชาทรงลักษณ์ กับพี่ผู้ปราบยักษ์เป็นสี่ชาย
ให้พระน้องทั้งสองอยู่ครองกรุง บำรุงรี้พลทั้งหลาย
เราสองทนทุกข์ระกำกาย กับโฉมฉายสีดามาเดินดง
กว่าจะครบสัจจาพระบิตุเรศ แสนเทวษมาในไพรระหง
ทำศึกยังไม่เสร็จการณรงค์ พ่อมาปลงชีวีหนีไป
อกเอ๋ยจากเมียแล้วมิหนำ มาชํ้าเสียน้องก็เป็นได้
รํ่าพลางแสนโศกาลัย ภูวไนยสุดสิ้นสมประดี ฯ
๏ บัดนั้น ชมพูพานกับพลกระบี่ศรี
เห็นพระหริรักษ์จักรี โศกีรํ่ารักพระอนุชา
สิ้นเสียงสิ้นพระกำลังกาย สิ้นลมระบายนาสา
สำคัญว่าสิ้นชีวา โยธาตระหนกตกใจ
ดั่งหนึ่งพระกาลพาลราช มาฟันฟาดเศียรเกล้าไปได้
ต่างตนต่างวิ่งเข้าไป ร้องไห้รํ่ารักพระจักรี ฯ
๏ โอ้ว่าพระจอมมงกุฎเกศ เรืองเดชปราบได้ทุกราศี
เป็นหลักโลกาธาตรี พระศุลีให้ไวกูณฐ์มา
สังหารยักษาอาสัตย์ กำจัดทุจริตริษยา
ยังมิทันเสร็จศึกในลงกา สององค์มาสิ้นชนมาน
วายุบุตรสุครีพองคต ขุนอัษฎาทศทวยหาญ
ก็มาม้วยมุดสุดปราณ ทีนี้จะแตกฉานกันไป
ต่างตนต่างรํ่าโศกี อึงมี่ดั่งเสียงพายุใหญ่
บรรดาโยธีกระบี่ไพร สลบไปกับพื้นพสุธา ฯ
๏ บัดนั้น ฝ่ายสารัณทูตยักษา
ครั้นเห็นพระรามออกมา โศการักน้องสลบไป
สิ้นทั้งพวกพลโยธี จะมีใครเหลือก็หาไม่
ทั้งสองอสุรีก็ดีใจ รีบไปลงกาพระนคร ฯ
๏ ครั้นถึงน้อมเกล้าบังคมทูล ท้าวราพณาสูรชาญสมร
ว่าองค์พระรามฤทธิรอน มาโศกาอาวรณ์รักกัน
แต่ประถมยามเวลา จนสิ้นชีวาอาสัญ
ทั้งโยธาก็ม้วยชีวัน ใครจะเหลืออยู่นั้นก็ไม่มี ฯ
๏ เมื่อนั้น ทศเศียรสุริย์วงศ์ยักษี
ได้ฟังดั่งทิพย์วารี มาโสรจสรงอินทรีย์ขุนมาร
สิบปากสำรวลสรวลสันต์ ยี่สิบมือตบสนั่นฉาดฉาน
ทีนี้สีดายุพาพาล จะสิ้นการที่เกียจกลกู
ครั้นจะไปแจ้งแก่นงลักษณ์ จะสงสัยด้วยรักผัวอยู่
จำจะเชิญองค์นางโฉมตรู ไปดูให้เห็นประจักษ์ตา
แล้วจะรับมาร่วมเศวตฉัตร จำเริญสวัสดิ์ในความเสน่หา
คิดพลางทางมีบัญชา ตรัสสั่งเสนามโหทร
เอ็งจงเอาบุษบกแก้ว อันเพริศแพร้วจำรัสประภัสสร
ให้นางสีดาบังอร ทรงจรไปเยียนสามี
ตายกลิ้งกลาดอยู่กับที่รบ พร้อมทั้งศพน้องศพพี่
อันอี่ตรีชาดาอสุรี ให้นำเทวีออกไป ฯ
๏ บัดนั้น มโหทรเสนาผู้ใหญ่
รับสั่งพญามารชาญชัย บังคมไหว้แล้วรีบออกมา ฯ
๏ จึ่งให้อสุรหมู่มาร ซึ่งเป็นพนักงานรักษา
เชิญบุษบกแก้วแววฟ้า บ่ายหน้าไปสวนมาลี ฯ
๏ ครั้นถึงประทับกับเกยแก้ว อันเพริศแพร้วจำรัสรัศมี
เสร็จแล้วมหาเสนี ก็ไปยังนางตรีชาดา ฯ
๏ มาใกล้นั่งลงตรงพักตร์ เมียรักพิเภกยักษา
ก็แจ้งความตามราชบัญชา องค์เจ้าลงกาภูวไนย ฯ
๏ บัดนั้น นางมารผู้มีอัชฌาสัย
ได้ฟังมหาเสนาใน ตกใจก็รีบจรลี ฯ
๏ ครั้นถึงน้อมเศียรกราบลง แทบบาทบงสุ์พระลักษมี
ทูลว่าทศกัณฐ์อสุรี ใช้ให้เสนีออกมา
แจ้งว่าพระลักษมณ์ฤทธิรอน ต้องศรอินทรชิตยักษา
ตายอยู่กับพื้นพสุธา สิ้นทั้งเสนาพลไกร
ฝ่ายว่าสมเด็จพระสามี มาโศกีกอดน้องรํ่าไห้
จนถึงสวรรคาลัย อยู่ในที่รบด้วยกัน
ให้เอาบุษบกพิมานมาศ อันเดินโดยอากาศสรวงสวรรค์
มาถวายให้เสด็จจรจรัล ไปเยียนศพทรงธรรม์ภัสดา ฯ
๏ เมื่อนั้น องค์พระอัคเรศเสน่หา
ฟังข่าวเร่าร้อนในอุรา กัลยากระหนกตกใจ
แสนทุกข์แสนเทวษยิ่งนัก ดั่งจักทรงกายไว้ไม่ได้
ชลเนตรนองเนตรอรไท ตีอกรํ่าไห้โศกี ฯ
๏ บัดนั้น นางตรีชาดายักษี
กราบลงแทบบาทนางเทวี อสุรีจึ่งทูลด้วยปรีชา
พระองค์จงระงับกันแสงศัลย์ กลั้นความเศร้าโทมนัสสา
เหตุนี้ยังไม่ประจักษ์ตา ขอเชิญกัลยาเสด็จไป
ทั้งสองกษัตริย์สุริย์วงศ์ ว่าพระองค์ตายจริงหรือไฉน
ฟังข้าน้อยเถิดนางอรไท จะตีตัวก่อนไข้นั้นไม่ดี ฯ
๏ เมื่อนั้น โฉมนางสีดามเหสี
ฟังตรีชาดาอสุรี เทวีค่อยได้สติมา
จึ่งเสด็จจากที่ไสยาสน์ งามวิลาสดั่งเทพเลขา
กับทั้งนางตรีชาดา มาขึ้นบุษบกอลงการ ฯ
๏ บุษเอยบุษบกแก้ว สีแววแสงวับฉายฉาน
ห้ายอดเห็นเยี่ยมเทียมวิมาน แก้วประพาฬกาบเพชรสลับกัน
ชั้นเหมช่อห้อยล้วนพลอยบุษย์ บัลลังก์ครุฑลายเครือกระหนกคั่น
ภาพรายพื้นรูปเทวัญ คนธรรพ์คั่นเทพกินนร
เลื่อนเมฆลอยมาในอากาศ อำไพโอภาสประภัสสร
ไขแสงแข่งสีศศิธร อัมพรเอี่ยมพื้นโพยมพราย
ดั่งพระจันทร์เดินจรส่องดวง แลเฉิดลอยช่วงจำรัสฉาย
ดาวกลาดดาษเกลื่อนเรียงราย เร็วคล้ายรีบเคลื่อนเลื่อนลอยมา ฯ
๏ ครั้นถึงสนามรณรงค์ ก็ร่อนลงมาจากเวหา
หยุดอยู่ยังพื้นพสุธา ดั่งว่ามีจิตวิญญาณ
เห็นโยธาวานรกลิ้งกลาด บาดเจ็บสิ้นชีพสังขาร
ให้เย็นเชียบเงียบทรวงเยาวมาลย์ ปานดั่งป่าช้าอนาถใจ
จึ่งลงจากมหาบุษบก แสนวิตกเร่าร้อนดั่งเพลิงไหม้
กับตรีชาดาอรไท เสด็จไปเที่ยวหาพระจักรี ฯ
๏ จึ่งแลเห็นลูกพระพาย นอนตายทับเศียรหัตถี
ตกใจไม่เป็นสมประดี เทวีลดองค์ลงโศกา ฯ
๏ โอ้ว่าคำแหงหนุมาน ยอดทหารฤทธิแรงแข็งกล้า
องอาจอาสาพระจักรา เอาธำมรงค์มากับสไบ
ให้เราจึ่งไม่ม้วยชีวัน คุณท่านนั้นหาที่สุดไม่
ซื่อตรงต่อองค์พระภูวไนย จะหาไหนได้เหมือนเช่นนี้
ผู้เดียวเคี่ยวขับรอนราญ กับสหัสกุมารยักษี
ฆ่าเสียสิ้นทั้งโยธี แล้วลวงเผาบุรีกุมภัณฑ์
ครั้งนี้มีพวกวานร มาแพ้กรอินทรชิตโมหันธ์
จนถึงสิ้นชีพชีวัน เป็นน่าอัศจรรย์ใจนัก
เสียแรงเป็นพงศ์พานรินทร์ เลื่องชื่อลือสิ้นทั้งไตรจักร
รํ่าพลางชลเนตรคลอพักตร์ นงลักษณ์เพียงสิ้นสมประดี ฯ
๏ แล้วคิดถึงองค์พระทรงสังข์ กับทั้งพระลักษมณ์เรืองศรี
จึ่งเสด็จย่างเยื้องจรลี ไปจากขุนกระบี่ผู้ศักดา ฯ
๏ แลเห็นสมเด็จพระหริวงศ์ กอดองค์พระลักษมณ์กนิษฐา
ซบอยู่กับพื้นพสุธา กัลยาก็วิ่งเข้าไป ฯ
๏ ลดองค์ลงข้างบทเรศ ชลเนตรแถวถั่งหลั่งไหล
กอดข้อพระบาทเข้าไว้ อรไทครวญครํ่ารำพัน ฯ
๏ โอ้ว่าพระหริวงศ์ทรงครุฑ ฤๅษีเทพบุตรทั้งสรวงสวรรค์
ประชุมเชิญมาล้างอาธรรม์ ที่มันเบียดเบียนธาตรี
ควรหรือไม่ปราบยักษ์ได้ มาบรรลัยทั้งน้องทั้งพี่
กลิ้งอยู่กับพื้นปัถพี พระกายติดธุลีอนาถนัก
ดั่งใช่นารายณ์ไวกูณฐ์ เสื่อมชาติประยูรพญาจักร
เสื่อมเดชดูดั่งทรลักษณ์ เสื่อมศักดิ์สุริย์วงศ์อยุธยา
ทั้งนี้เพราะกรรมนำสนอง ให้น้องเผอิญเสน่หา
ในรูปสุวรรณมฤคา วอนว่าพระองค์ให้ตามไป
มิหนำซํ้าขับพระลักษมณ์ จนเสียกลยักษ์ก็เป็นได้
พระจึ่งต้องตามมาชิงชัย ภูวไนยลำบากแสนทวี
โอ้ว่าอนิจจาเจ้าลักษมณ์เอย ทรามเชยผู้เพื่อนยากพี่
อานุภาพเลิศลบธาตรี ไฉนจึ่งเสียทีแก่พาลา
เมื่อพระพี่ยาก็มาม้วย คือใครจะช่วยกนิษฐา
หรือพ่อแกล้งพากันสองรา หนีไปเมืองฟ้าสถาวร
โอ้ว่าสมเด็จพระจักรแก้ว ข้าบาทมาแล้วพระทรงศร
จงลืมนัยน์เนตรภูธร ดูพักตร์เมียก่อนให้คลายใจ
เมื่อพระมาปลงชีวัน น้องจะอยู่ไปนั้นกระไรได้
รํ่าพลางแสนโศกาลัย สลบไปกับบาทพระจักรี ฯ
๏ บัดนั้น นางตรีชาดายักษี
เห็นองค์อัครราชเทวี โศกีรักสองกษัตรา
ซบพักตร์นิ่งไปกับเบื้องบาท พระภัสดาธิราชนาถา
ก็เข้าสวมกอดกัลยา โศกาครวญครํ่ารํ่าไร ฯ
๏ โอ้ว่าพระยอดเยาวมาลย์ ทุกสถานใต้ฟ้าไม่หาได้
ทรงสิริเลิศล้ำอนงค์ใน คู่องค์ท่านไทจักรพรรดิ
ข้าบาทไร้ญาติแล้วจากผัว แต่ตัวได้มาเกษมสวัสดิ์
มาได้พึ่งเบื้องบทรัตน์ เย็นชื่นดั่งฉัตรอลงกรณ์
ฝ่ายพญาพิเภกซัดมา ก็ได้พึ่งบาทาพระทรงศร
ค่อยมีความสุขสถาวร คลายร้อนร่มเกล้าเมาลี
ซึ่งสองกษัตราการุญ พระคุณลํ้าฟ้าราศี
ควรหรือมาม้วยชีวี หนีข้าน้อยไปยังเมืองฟ้า
ทีนี้จะผินพักตร์ไปพึ่งใคร ได้เหมือนอัคเรศเสน่หา
รํ่าพลางแสนโศกโศกา กัลยาเพียงสิ้นสมประดี ฯ
๏ ค่อยคลายโศกาอาลัย ก็ลูบไล้ทั่วองค์มารศรี
อ่อนละมุนอุ่นอยู่ทั้งอินทรีย์ ก็แจ้งว่าเทวีไม่วายปราณ
จึ่งค่อยนวดฟั้นคั้นบาท พระอัครราชผู้ยอดสงสาร
ปลอบปลุกด้วยรสพจมาน อ่อนหวานรำพันไปมา ฯ
๏ เมื่อนั้น องค์พระลักษมีเสน่หา
แว่วเสียงนางตรีชาดา ทั้งต้องนํ้าฟ้าเย็นใจ
ค่อยได้สติวิญญาณ เยาวมาลย์ฟื้นองค์ขึ้นมาได้
พิศพักตร์พระตรีภูวไนย ยิ่งอาลัยเพิ่มพ้นพันทวี ฯ
๏ บัดนั้น นางตรีชาดายักษี
เห็นนางค่อยได้สมประดี อสุรีจึ่งทูลกิจจา
แม่จงระงับดับโศก ซึ่งวิโยคเศร้าโทมนัสสา
อันองค์สมเด็จพระภัสดา ผ่านฟ้าไม่ม้วยชีวี ฯ
๏ เมื่อนั้น นวลนางสีดามารครี
ฟังตรีชาดาพาที จึ่งมีเสาวนีย์ถามไป
ซึ่งพระองค์ไม่สิ้นพระชนม์ พี่รู้เหตุผลเป็นไฉน
หรือว่าแต่พอให้คลายใจ ข้ายังไม่เชื่อวาจา ฯ
๏ บัดนั้น นางตรีชาดายักษา
น้อมเศียรกราบลงกับบาทา กัลยาสนองพระวาที
แม่อย่าคิดแหนงแคลงใจ ข้าไม่กล่าวเท็จนะโฉมศรี
อันบุษบกทรงองค์นี้ มีมาแต่ดึกดำบรรพ์
ดั่งหนึ่งจักรแก้วฤทธิรงค์ ขององค์จักรพรรดิรังสรรค์
เป็นที่เสี่ยงทายสำคัญ หญิงอันเป็นหม้ายภัสดา
แม้นขี่ก็ไม่พาจร ลอยร่อนขึ้นยังเวหา
ครั้งหนึ่งทศกัณฐ์อสุรา แปลงเป็นเทวาขึ้นไป
ปลอมชมนางอัปสรสวรรค์ ช้านานหลายวันหามาไม่
มณโฑโศกาอาลัย ตกใจว่าผัววายชนม์
นางเสี่ยงบุษบกแล้วทรงนั่ง ก็เลื่อนลอยขึ้นยังโพยมหน
เวียนรอบลงกามณฑล ข้าเห็นเหตุผลประจักษ์ตา
ประการหนึ่งอันองค์พระสามี คือพระสี่กรนาถา
ไวกูณฐ์มาปราบอสุรา อันจะสิ้นชีวานั้นผิดไป
พระองค์จงดำริดูก่อน อย่าทุกข์ร้อนนักเลยหาควรไม่
ขอเชิญเสด็จอรไท กลับไปที่อยู่ให้สำราญ ฯ
๏ เมื่อนั้น นางสีดาเยาวยอดสงสาร
ฟังตรีชาดาแจ้งการ เยาวมาลย์ค่อยสร่างสว่างใจ
ยินดีดั่งท้าวโกสิต เอาสุรามฤตมารดให้
จึ่งระงับดับโศกาลัย อรไทนบนิ้วอัญชุลี
ประคองขึ้นเพียงศิโรเพฐน์ ไหว้ฝูงเทเวศทุกราศี
ประกาศด้วยราชเสาวนีย์ ครั้งนี้ขอเทพเทวา
คือองค์บรมพรหมาน ทั้งท้าวมัฆวานนาถา
วิรูฬหกวิรูปักษ์ผู้ศักดา เวสสุวันมหาทศรถ
บรรดาฝูงเทพนิกร อันเรืองฤทธิรอนดั่งเพลิงกรด
ทั้งพฤกษเทวัญบรรพต ทั่วทศทิศจงเมตตา
ขอฝากสมเด็จพระหริรักษ์ กับองค์พระลักษมณ์กนิษฐา
ช่วยรักษาสององค์กษัตรา อย่าให้อันตรายราคี
ครั้นเสร็จฝากสองสุริย์วงศ์ จึ่งองค์สมเด็จพระลักษมี
กราบบาทสมเด็จพระจักรี แล้วมีเสาวนีย์อันสุนทร
ค่อยอยู่เถิดทูลกระหม่อมแก้ว เมียจะลาแล้วพระทรงศร
เป็นกรรมจำจะจากจร ว่าพลางบังอรก็โศกา ฯ
๏ ครั้นค่อยระงับดับเทวษ องค์อัคเรศเสน่หา
พิศพักตร์สมเด็จพระภัสดา กัลยาสะท้อนถอนใจ
แล้วเหลือบแลดูพระลักษมณ์ ความรักมิใคร่จากได้
อุตส่าห์ดำรงฤทัย เสด็จไปจากองค์พระสี่กร ฯ
๏ ครั้นถึงซึ่งบุษบกแก้ว อันเพริศแพร้วจำรัสประภัสสร
นั่งลงเหนือพื้นดินดอน บังอรนบนิ้วอัญชุลี
แล้วจึ่งตั้งความสัตยา เดชะข้าสีดามารศรี
ซื่อตรงต่อองค์พระจักรี มิได้ยินดีด้วยชายใด
ขอฝูงท่านไทเทเวศ ทุกประเทศธารท่าป่าใหญ่
พระธรณีอันทรงสัตย์ไว้ จงช่วยให้เห็นประจักษ์ตา
แม้ว่าสมเด็จพระหริวงศ์ พระองค์สิ้นชีพสังขาร
จงบุษบกแก้วแววฟ้า อย่าพาข้าขึ้นยังอัมพร
ถ้าว่าพระตรีภูวไนย ยังไม่สุดสิ้นพระชนม์ก่อน
พระที่นั่งพรหเมศอลงกรณ์ จงพาร่อนเร็วไปด้วยฤทธี
เสี่ยงแล้วองค์อัครชายา ชวนตรีชาดายักษี
เสด็จย่างเยื้องจรลี ขึ้นมณีบุษบกอลงการ ฯ
๏ บุษเอยบุษบกทิพย์ ของท้าวสิบพักตร์ใจหาญ
ก็เลื่อนลอยขึ้นในคัคนานต์ ปานดั่งมีจิตมีใจ
รัศมีโชติช่วงร่วงรุ้ง พวยพุ่งเคียงแข่งแขไข
กระจ่างจับผิวพักตร์อรไท อำไพกลางดวงดารากร
หันเหียนเวียนวงดั่งหงส์บิน ทักษิณพระองค์ทรงศร
สามรอบลอยลิบในอัมพร เร็วร่อนไปสวนมาลี ฯ
๏ บัดนั้น ฝ่ายพญาพิเภกยักษี
นำหมู่วานรโยธี ไปยังที่ป่าอัมพวัน
ลดเลี้ยวเที่ยวเก็บผลาผล จนสิ้นซึ่งแสงสุริย์ฉัน
ได้เต็มหาบคอนด้วยกัน กุมภัณฑ์ก็พากันกลับมา ฯ
๏ เดินโดยมรรคาพนาเวศ ให้กระเหม่นนัยน์เนตรเบื้องขวา
หวาดหวั่นไปทั้งกายา อสุราก็รีบบทจร ฯ
๏ ครั้นมาถึงที่ทัพชัย ในเนินมรกตสิงขร
ไปยังพลับพลาพระสี่กร เห็นแต่วานรที่เฝ้านั้น
พากันนั่งเจ่าเหงาอยู่ ดูไม่มีความเกษมสันต์
ถามว่าพระองค์ทรงสุบรรณ วันนี้เสด็จไปแห่งใด ฯ
๏ บัดนั้น จึ่งขุนวานรนายใหญ่
ยอกรชุลีแล้วบอกไป ตามในเหตุผลแต่ต้นมา ฯ
๏ บัดนั้น พญาพิเภกยักษา
แจ้งข่าวเร่าร้อนในอุรา ดั่งว่าจะสี้นชีวัน
บรรดาพลลิงทั้งหลาย ตกใจวุ่นวายตัวสั่น
ทิ้งหาบทิ้งคอนเสียพร้อมกัน กุมภัณฑ์พารีบตามไป ฯ
๏ เดินมาในราตรีกาล โดยสถานวิถีทางใหญ่
ให้เย็นเชียบเงียบเหงาเปล่าใจ จนใกล้ทัพชัยพระจักรี ฯ
๏ ครั้นมาถึงที่สนามรบ พบพวกนิกรกระบี่ศรี
ตายยับทับกันไม่สมประดี เกลื่อนกลาดกับที่สุธาธาร
แล้วเห็นหนุมานฤทธิรอน นอนทับซึ่งเศียรคชสาร
กลิ้งอยู่กับพื้นดินดาน ขุนมารยิ่งตกใจนัก
เอะไฉนฉะนี้วายุบุตร ฤทธิรุทรปราบได้ทั้งไตรจักร
มาล้มอยู่ดูดั่งทรลักษณ์ ตายด้วยปรปักษ์ปัจจามิตร
แล้วคิดได้ว่าหนุมานนี้ อันจะสิ้นชีวีนั้นเห็นผิด
ด้วยเป็นลูกพระพายเรืองฤทธิ์ ชะรอยว่าต้องพิษสลบไป
แม้นลมพัดสัมผัสกายา ก็จะฟื้นชีวาขึ้นมาได้
คิดแล้วก็รีบคลาไคล มายังที่ใกล้วานร ฯ
๏ นั่งลงพิศพักตร์หนุมาน กิริยาห้าวหาญชาญสมร
ตาแดงดั่งแสงรวีวร กรกุมตรีเพชรอันศักดา
ท่วงทีดั่งหนึ่งจะเผ่นโผน โจนเข้าสัประยุทธ์ยักษา
มิเสียทีเป็นยอดโยธา ล้มแล้วยังว่าไว้ยศ
คิดพลางยอกรขึ้นเหนือเกศ ไหว้หมู่เทเวศทั้งปวงหมด
ทุกชั้นฟ้าพรหมาโสฬส กำหนดร่ายเวทอันฤทธี ฯ
๏ ครั้นถ้วนเจ็ดคาบก็เป่าลง ให้ตรงเข้าปากกระบี่ศรี
ลมแล่นทั่วทั้งอินทรีย์ อสุรีก็เรียกวานร ฯ
๏ บัดนั้น คำแหงหนุมานชาญสมร
ครั้นพระพายพัดเข้าในอุทร พิษศรก็เสื่อมหายไป
ทั้งแว่วสำเนียงพาที ขุนกระบี่ก็ฟื้นขึ้นมาได้
แลเห็นพิเภกก็ดีใจ ลุกขึ้นนั่งไหว้อสุรา ฯ
๏ บัดนั้น พญาพิเภกยักษา
จึ่งมีสุนทรวาจา ถามว่าดูกรขุนกบินทร์
เหตุใดมาเป็นดั่งนี้ ให้กระบี่ล้มตายหมดสิ้น
เกลื่อนกลาดดาษไปทั้งแผ่นดิน ด้วยมือไพรินอันสาธารณ์ ฯ
๏ บัดนั้น วายุบุตรวุฒิไกรใจหาญ
ได้ฟังพิเภกขุนมาร ก็แจ้งการทั้งปวงแต่ต้นไป
ซึ่งข้าเสียทีทั้งนี้ จะแพ้ฤทธิ์อสุรีนั้นหาไม่
ด้วยองค์อินทราสุราลัย ทรงคชไกรเอราวัณ
มาลอยอยู่ในเมฆา พร้อมหมู่เทวานางสวรรค์
ขับร้องฟ้อนรำระบำบัน ดีดสีสนั่นทั้งอัมพร
พระอนุชางวยงงหลงประมาท เทวราชก็แผลงธนูศร
ต้องน้องสมเด็จพระสี่กร ทั้งสิบแปดวานรก็วายปราณ
ฝ่ายฝูงบริวารเทพบุตร ก็พุ่งซัดอาวุธมาสังหาร
กระบี่พลไกรบรรลัยลาญ มัฆวานทำได้ถึงเพียงนี้
ตัวข้าน้อยใจเป็นสุดคิด หมายมล้างชีวิตโกสีย์
โลดโผนโจนขึ้นราวี หักคอหัตถีเอราวัณ
เธอตีด้วยคันศรทรง ตกลงปิ้มชีพอาสัญ
หากว่าท่านมาแก้ทัน คุณนั้นเป็นพ้นพรรณนา ฯ
๏ บัดนั้น พญาพิเภกยักษา
ได้ฟังจึ่งตอบวาจา ใช่องค์อินทราผู้เรืองฤทธิ์
อินทรชิตมันทำอุบาย แปลงกายเป็นท้าวโกสิต
มิให้รู้ว่าปัจจามิตร จะลวงมล้างชีวิตให้บรรลัย
ทำศึกหรือไม่ระวังตน ให้เสียกลมันก็เป็นได้
ไพร่นายตายยับทั้งทัพชัย น้อยใจเป็นพ้นพันทวี
ว่าแล้วก็พาหนุมาน กับพวกบริวารกระบี่ศรี
ฝ่าศพวานรโยธี อสุรีก็รีบบทจร ฯ
๏ แลไปในที่รณรงค์ เห็นพระหริวงศ์ทรงศร
กอดองค์อนุชาฤทธิรอน อนาถนอนเหนือพื้นดินดาน
ตกใจดั่งพระกาลชาญฤทธิ์ มามล้างชีวิตสังขาร
ก็เข้าไปใกล้องค์พระอวตาร กับด้วยหนุมานผู้ศักดา ฯ
๏ สองนายนั่งลงแทบเบื้องบาท พระตรีภูวนาถนาถา
ฝ่ายพญาพิเภกอสุรา กอดบาทเบื้องขวาพระจักรี
วายุบุตรกอดข้อพระบาทซ้าย องค์พระนารายณ์เรืองศรี
แสนทุกข์แสนเทวษแสนทวี ก็โศกีครวญครํ่ารำพัน ฯ
๏ พิเภกว่าโอ้พระจักรกฤษณ์ บุญฤทธิ์แผ่ทั่วสรวงสวรรค์
ร่มเกล้านักสิทธ์เทวัญ ดั่งฉัตรแก้วกั้นโลกา
ควรหรือมาล้มกับดินดอน อนาถนอนกอดองค์กนิษฐา
พระกายติดธุลีเวทนา ดั่งว่าสาธารณ์ทรลักษณ์
หนุมานว่าโอ้พระหริวงศ์ ทรงเดชปราบได้ทั้งไตรจักร
ยอดกษัตริย์ประเสริฐเลิศนัก เป็นหลักโลกาสุธาธาร
ไฉนมาสลบทับกันอยู่ ดั่งท่อนทองทั้งคู่น่าสงสาร
ติดละอองต้องลมรำเพยพาน ทรมานนํ้าค้างที่กลางทราย
พิเภกว่าโอ้พระอนุชา มาต้องศรอสุราน่าใจหาย
ทั้งนี้เพราะไม่ระวังกาย จึ่งแพ้ยักษ์แสนร้ายถึงสามครั้ง
จะหาไหนได้เหมือนพระสุริย์วงศ์ ซื่อสัตย์ต่อองค์พระทรงสังข์
สุจริตไม่คิดแก่ชีวัง ตั้งหน้าอาสาจนวายปราณ
วายุบุตรว่าโอ้ครั้งนี้ เสียทีเป็นยอดทหารหาญ
น้อยใจพ้นที่จะประมาณ มาทำการให้ขายพระบาทา
จนพระร่มโพธิ์ทองต้องอนาถ แม้นสิ้นชีวาตม์เสียดีกว่า
สองนายรํ่าพลางทางโศกา ดั่งว่าจะสิ้นสมประดี ฯ
๏ บัดนั้น ฝ่ายชมพูพานกระบี่ศรี
กับหมู่วานรโยธี แว่วเสียงโศกีสองนาย
ทั้งต้องละอองน้ำค้าง ก็สระสร่างความโศกเสื่อมหาย
ต่างตนต่างรู้สึกกาย ทั้งไพร่นายก็ฟื้นขึ้นมา
แลเห็นหนุมานชาญณรงค์ พิเภกสุริย์วงศ์ยักษา
ต่างตนยินดีปรีดา ดั่งว่าได้ทิพย์วารี ฯ
๏ บัดนั้น พญาพิเภกยักษี
กับวายุบุตรผู้ฤทธี คลายที่โศกาจาบัลย์
ก็ช่วยกันนวดฟั้นคั้นบาท พระนารายณ์ธิราชรังสรรค์
แล้วปลุกพระองค์ทรงธรรม์ ด้วยวาจาอันสุนทร ฯ
๏ เมื่อนั้น พระตรีภูวนาถทรงศร
แว่วเสียงอสุราวานร พระสี่กรค่อยได้สติมา
ลมระบายหายใจที่ขัดข้อง ก็เดินได้โดยคลองนาสา
ลืมเนตรขึ้นเห็นอสุรา กับวายุบุตรวุฒิไกร
ความโศกนั้นค่อยระงับลง ก็ดำรงกายขึ้นได้
จึ่งมีบัญชาถามไป เป็นไฉนพิเภกอสุรี
อันองค์พระลักษมณ์อนุชา กับหมู่โยธากระบี่ศรี
ต้องศรสุดสิ้นชีวี ครั้งนี้เราเห็นประหลาดนัก
ด้วยเอราวัณหัสดิน ขององค์อมรินทร์ทรงจักร
เหตุใดจึ่งได้มากับยักษ์ แล้วคอหักสุดสิ้นชีวา ฯ
๏ บัดนั้น พญาพิเภกยักษา
ได้ฟังพระราชบัญชา อสุราสนองพจมาน
ช้างนี้คือช้างนิมิต ขององค์อินทรชิตใจหาญ
ตัวมันแปลงเป็นมัฆวาน คิดการโดยกลมาชิงชัย
อันศรเล่มนี้ชื่อพรหมาสตร์ พระสยมภูวนาถประสาทให้
มีอานุภาพเกรียงไกร ปราบได้ทั้งไตรโลกา ฯ
๏ เมื่อนั้น พระกฤษณุรักษ์นาถา
ได้ฟังพิเภกอสุรา ผ่านฟ้าจึ่งมีโองการ
อันองค์พระลักษมณ์ฤทธิรอน กับหมู่วานรทวยหาญ
ซึ่งต้องศรมันวายปราณ จะแก้ไขคิดอ่านประการใด ฯ
๏ บัดนั้น พิเภกผู้มีอัชฌาสัย
น้อมเศียรกราบทูลสนองไป อันยาแก้ศรชัยอสุรี
ข้าบาทก็แจ้งประจักษ์อยู่ แต่ไม่รอบรู้ถ้วนถี่
เหมือนชมพูพานเสนี พระศุลีได้ใช้ให้ตรวจยา ฯ
๏ บัดนั้น ฝ่ายชมพูพานใจกล้า
น้อมเศียรกราบบาทพระจักรา วานรก็ทูลสนองไป
อันพญาพิเภกกุมภัณฑ์ กราบทูลมานั้นหาเท็จไม่
เมื่อข้ายังเป็นข้าใช้ อยู่ใต้เบื้องบาทพระศุลี
พระองค์ให้ไปตรวจตรา สรรพยาในทวีปทั้งสี่
อันยาแก้พรหมาสตร์อสุรี มีอยู่ยังเขาอาวุธ
ในบุพพวิเท่ห์ทวีปใหญ่ วิถีนั้นไกลเป็นที่สุด
แล้วมีจักรกรดฤทธิรุทร พัดอยู่ไม่หยุดสักเวลา
แม้นใครเข้าไปที่เขานั้น ก็บรรลัยด้วยจักรคมกล้า
อันในโองการเจ้าโลกา ถ้าองค์นารายณ์อวตาร
มาเป็นพระรามสุริย์วงศ์ ในพงศ์อยุธยามหาศาล
พระน้องต้องศรขุนมาร จึ่งให้ทหารฤทธิรุทร
ชื่อว่าหนุมานชาญณรงค์ ลูกองค์พระพายเทวบุตร
ไปยังภูผาอาวุธ จักรนั้นจะหยุดด้วยฤทธี
จึ่งเอาโอสถพระอิศรา มาแก้พรหมาสตร์ยักษี
พระลักษมณ์ก็จะคืนชีวี ทั้งพวกกระบี่พลากร ฯ
๏ เมื่อนั้น พระกฤษณุรักษ์ทรงศร
ฟังชมพูพานพานร ภูธรจึ่งมีบัญชา
ดูกรคำแหงวายุบุตร ท่านผู้ฤทธิรุทรแกล้วกล้า
จงรีบเร็วไปด้วยศักดา ยังมหาอาวุธคีรี
เอายามาแก้พระลักษมณ์ ซึ่งต้องศรศักดิ์ยักษี
กับหมู่วานรโยธี ให้ทันในราตรีกาล ฯ
๏ บัดนั้น วายุบุตรวุฒิไกรใจหาญ
ก้มเกล้ารับสั่งพระอวตาร ชุลีลาแล้วคลานออกมา ฯ
๏ จึ่งยอกรขึ้นอภิวาทน์ พระสยมภูวนาถนาถา
หลับเนตรบริกรรมภาวนา นิมิตกายาวานร ฯ
๏ ให้เท่าบรมพรหเมศ เรืองเดชโอภาสประภัสสร
ถีบทะยานผ่านขึ้นยังอัมพร เหาะร่อนมาด้วยฤทธา ฯ
๏ รวดเร็วดั่งกำลังลมพัด รีบรัดมาโดยเวหา
ดั้นหมอกออกกลีบเมฆา ไม่ทันพริบตานาที ฯ
๏ ครั้นถึงลอยอยู่บนอัมพร วานรดูยอดคีรีศรี
เห็นซึ่งจักรกรดพระศุลี หยุดอยู่กับที่ไม่หันไป
ขุนกระบี่สำคัญมั่นคง ก็ตรงลงยังยอดเขาใหญ่
ด้วยกำลังฤทธีเกรียงไกร เสียงสนั่นหวั่นไหวเป็นโกลา ฯ
๏ เมื่อนั้น ฝ่ายฝูงเทเวศพร้อมหน้า
ซึ่งอยู่รักษาสรรพยา ของพระอิศราธิบดี
ได้ยินเสียงสะเทือนเลื่อนลั่น ไหวหวั่นไปทั่วคีรีศรี
ตกใจตะลึงทั้งอินทรีย์ แลไปที่ยอดบรรพต
จึ่งเห็นวานรผู้มีฤทธิ์ ขาวผ่องชวลิตทั้งกายหมด
เขี้ยวแก้วกุณฑลช้อยชด กำหนดได้ด้วยปรีชา
รู้ว่านารายณ์อวตาร มาปราบพวกพาลยักษา
ชะรอยจะใช้มาเก็บยา แก้ศรอสุราสาธารณ์
คิดแล้วร้องถามไปทันที เหวยขุนกระบี่ใจหาญ
มาไยไม่กลัววายปราณ ต้องการประสงค์สิ่งใด ฯ
๏ บัดนั้น คำแหงหนุมานทหารใหญ่
ได้ฟังจึ่งตอบคำไป ว่าพระภูวไนยสี่กร
มาทำสงครามกับทศพักตร์ พระลักษมณ์อนุชานั้นต้องศร
พรหมาสตร์อินทรชิตฤทธิรอน ภูธรตรัสใช้ให้เรามา
เอายานี้ไปแก้พิษ น้องพระจักรกฤษณ์นาถา
โดยเทวราชบัญชา องค์เจ้าโลกาประสาทไว้ ฯ
๏ เมื่อนั้น จึ่งหมู่เทวาน้อยใหญ่
ได้ฟังจะแจ้งไม่แคลงใจ เทพไทจึ่งตอบวาที
พระนารายณ์ใช้มาเอาโอสถ ยังยอดบรรพตคีรีศรี
แก้ซึ่งพิษศรอสุรี ก็ต้องที่โองการเจ้าโลกา
แต่ว่าจำเพาะประสาทไว้ ให้ยกไปทั้งภูผา
จะเด็ดถอนไม่ได้ดั่งจินดา วานรจงช้อนเอาบรรพต
ตัวเราเหล่าเทพเทวัญ อันอยู่รักษาโอสถ
จะตามไปเฝ้าองค์พระทรงยศ แล้วจะพาบรรพตกลับมา ฯ
๏ บัดนั้น วายุบุตรวุฒิไกรใจกล้า
ก็ผาดแผลงสำแดงฤทธา เข้าช้อนภูผาอาวุธ ฯ
๏ ยกได้ใส่บ่าแล้วพาจร ขึ้นยังอัมพรอันสูงสุด
เหาะมาด้วยกำลังฤทธิรุทร เทวบุตรก็ช่วยพยุงไป ฯ
๏ ครั้นถึงที่รบก็ยินดี ขุนกระบี่จะวางภูเขาใหญ่
ไม่ลงยังดินก็กินใจ จึ่งถามเทพไทผู้ศักดา
ดูกรท่านภูมิเทเวศ เหตุใดอาวุธภูผา
จะวางพ่างพื้นพสุธา จึ่งไม่ลงมาดั่งนี้ ฯ
๏ เมื่อนั้น เทวัญรักษาคีรีศรี
ได้ฟังจึ่งตอบวาที ดูกรกระบี่ผู้มีฤทธิ์
เขานี้พระสยมภูวนาถ พระบาทบัญชาประกาศิต
ประสาทยาไว้แก้ชีวิต พวกพระจักรกฤษณ์ผู้ทรงครุฑ
อันซึ่งลงกาทวีปนี้ เป็นที่เกาะน้อยลอยสมุทร
ไม่ควรจะตั้งเขาอาวุธ อันบริสุทธิ์สถาวร
ตัวท่านผู้มีฤทธิรงค์ จงพาเอาทิพย์สิงขร
ไปอยู่ที่ทิศอุดร ให้พระพายพัดอ่อนรวยมา
พาเอากลิ่นยาไปต้อง น้องพระหริรักษ์นาถา
ทั้งพวกวานรโยธา ก็จะคืนชีวาไม่ยากใจ ฯ
๏ บัดนั้น คำแหงหนุมานทหารใหญ่
ได้ฟังวาจาเทพไท ก็พาเขาลอยไปด้วยฤทธี ฯ
๏ กลิ่นยาฟุ้งมาต้ององค์ พระลักษมณ์สุริย์วงศ์เรืองศรี
ทั้งหมู่วานรเสนี ก็คืนชีวีขึ้นพร้อมกัน ฯ
๏ เมื่อนั้น พระลักษมณ์สุริย์วงศ์รังสรรค์
องคตกับลูกพระสุริยัน ทั้งพวกพลขันธ์วานร
ครั้นฟื้นคืนสมประดีมา เห็นพระจักราทรงศร
ต่างตนลุกจากดินดอน ยอกรหมอบเฝ้าด้วยยินดี
พระลักษมณ์กอดข้อพระบาท พระเชษฐาธิราชเรืองศรี
ทูลว่าสงครามครั้งนี้ ใช่พวกอสุรีพาลา
คือท้าวโกสิตฤทธิไกร เป็นใจไปเข้าด้วยยักษา
ทรงเอราวัณเหาะมา พร้อมหมู่เทวาบริวาร
มีทั้งนางเทพอัปสร รำฟ้อนจำเรียงเสียงหวาน
เลื่อนลอยอยู่ในคัคนานต์ คิดว่าใช่พาลปัจจามิตร
น้องนี้งวยงงหลงประมาท เทวราชจึ่งวางศรสิทธิ์
ต้องข้าสุดสิ้นชีวิต หากพระทรงฤทธิ์มาแก้ทัน
ความแค้นจะขอยกไป ชิงชัยให้ถึงเมืองสวรรค์
ฆ่าเสียทั้งหมู่เทวัญ พระทรงสุบรรณจงเมตตา ฯ
๏ เมื่อนั้น พระกฤษณุรักษ์นาถา
ได้ฟังจึ่งมีบัญชา ใช่องค์อินทราสุราฤทธิ์
อินทรชิตมันแกล้งอุบายกล แปลงตนเป็นท้าวโกสิต
เจ้าจึ่งเสียทีปัจจามิตร อย่าคิดโกรธาหัสนัยน์ ฯ
๏ เมื่อนั้น เทวารักษาเขาใหญ่
เห็นพระลักษมณ์ฟื้นขึ้นก็ดีใจ จึ่งแซ่ซ้องอวยชัยให้พร
สองพระองค์จงทรงศักดาฤทธิ์ มีเดชชวลิตด้วยแสงศร
ปราบหมู่อาสัตย์ดัสกร ที่มันราญรอนธาตรี
ให้เย็นดั่งฉัตรแก้วกั้นเกศ นักสิทธ์เทเวศทุกราศี
สองกษัตริย์จงอยู่สวัสดี ตัวข้าทั้งนี้จะขอลา
ไปอยู่รักษาโอสถ ตามกำหนดพระอิศวรนาถา
ว่าแล้วก็พาบรรพตา เหาะเลื่อนลอยมาในอัมพร ฯ
๏ เมื่อนั้น พระนารายณ์สุริย์วงศ์ทรงศร
ครั้นเทวาอวยชัยให้พร แล้วพาสิงขรกลับไป
มีความแสนโสมนัสนัก ผิวพักตร์ดั่งดวงแขไข
จึ่งชวนพระอนุชาผู้ร่วมใจ ขึ้นพิชัยรถรัตนา
พร้อมหมู่เสนาวานร พวกพลนิกรซ้ายขวา
ให้เลิกทัพกลับเข้าพลับพลา โห่สนั่นลั่นฟ้าธรณี ฯ
๏ เมื่อนั้น ทศเศียรสุริย์วงศ์ยักษี
ครั้นเวลามัชฌิมราตรี ก็เข้าที่เหนือแท่นอลงกรณ์
แสนสุขด้วยสมอารมณ์ถวิล ฤดีดิ้นถึงสีดาดวงสมร
พรุ่งนี้ตัวกูจะบทจร ไปรับองค์บังอรเข้ามา
ตั้งให้เป็นปิ่นอนงค์นาง แสนสาวสุรางค์ซ้ายขวา
ร่วมเศวตฉัตรอลงการ์ ร่วมที่ไสยาพรายพรรณ
ร่วมสวาทร่วมเรียงเคียงเขนย ร่วมเชยชิดโฉมประโลมขวัญ
แต่ใหลหลงบ่นเพ้อรำพัน ไม่เป็นอันสนิทนิทรา ฯ
๏ พอได้ยินสำเนียงเสียงโห่ฮึก ก้องกึกทั่วทิศทิศา
ดั่งข้าศึกยกหักเข้ามา อสุราตระหนกตกใจ
เอะไฉนไอ้พวกไพริน ตายสิ้นแล้วเป็นขึ้นมาได้
อัศจรรย์พ้นพรรณนาไป เหตุใดมาเป็นดั่งนี้
ให้บันดาลร่านร้อนปานศรพิษ ปักทรวงดวงจิตยักษี
อารมณ์ไม่เป็นสมประดี ผุดลุกจากที่ไสยา
จึ่งเรียกฝูงนางกำนัล แสนหมื่นหกพันพร้อมหน้า
ก็เสด็จยุรยาตรคลาดคลา มายังปราสาทอินทรชิต ฯ
๏ ครั้นถึงจึ่งเห็นลูกรัก ยอกรก่ายพักตร์หลับสนิท
อยู่เหนือแท่นแก้วชวลิต โกรธดั่งเพลิงพิษมาจ่อใจ
กระทืบบาทสิบปากร้องเรียก เสียงเพรียกกึกก้องหวั่นไหว
ข้าศึกไม่ม้วยบรรลัย เป็นไฉนมาหลับอยู่ดั่งนี้ ฯ
๏ เมื่อนั้น อินทรชิตสิทธิศักดิ์ยักษี
แว่วเสียงสำเนียงโกลี อสุรีตื่นจากนิทรา
ลืมเนตรเหลือบแลเห็นองค์ พระบิตุรงค์ธิราชนาถา
ตกใจผุดลุกลงมา กราบกับบาทาพญามาร ฯ
๏ เมื่อนั้น ทศเศียรผู้ปรีชาหาญ
เสด็จเหนือแท่นรัตน์ชัชวาล แล้วมีโองการตรัสไป
ได้ยินสำเนียงโห่ร้อง กึกก้องฟากฟ้าดินไหว
ชะรอยไพรีที่บรรลัย กลับได้ชีวิตคืนมา ฯ
๏ เมื่อนั้น อินทรชิตสิทธิศักดิ์ยักษา
ได้ฟังพระราชบัญชา อสุราตกใจตะลึงคิด
ให้เร่าร้อนดั่งนอนในเพลิงกาล จึ่งสนองพจมานประกาศิต
ซึ่งไพรีกลับรอดชีวิต ลูกคิดเห็นผิดประหลาดนัก
อันศรพรหมาสตร์เล่มนี้ ฤทธีปราบได้ทั้งไตรจักร
ชะรอยพิเภกขุนยักษ์ ทรลักษณ์มันบอกให้แก้กัน ฯ
๏ บัดนั้น ฝ่ายสารัณทูตตัวขยัน
เห็นข้าศึกไม่ม้วยชีวัน โห่ร้องสนั่นสุธาธาร
ความกลัวตกใจเป็นสุดคิด เพียงสิ้นชีวิตสังขาร
สองนายก็ขึ้นอาชาชาญ ขับทะยานเข้ายังลงกา ฯ
๏ ครั้นถึงซึ่งราชนิเวศน์ แจ้งเหตุว่าท้าวยักษา
เสด็จอยู่ปราสาทพระลูกยา อสุราก็รีบตามไป ฯ
๏ นั่งลงตรงพักตร์พญามาร สองนายกราบกรานบังคมไหว้
ทูลว่าพระลักษมณ์กับลิงไพร ซึ่งบรรลัยด้วยศรพระโอรส
พระรามมาร้องไห้รักกัน กับพลทั้งนั้นก็ตายหมด
ภายหลังพิเภกผู้ทรยศ มากำสรดรํ่ารักพระรามา
บัดเดี๋ยวมนุษย์ผู้พี่ กับพวกโยธีกระบี่ป่า
กลับฟื้นคืนรอดชีวา ตัวข้านี้แลดูไป
จึ่งเห็นคำแหงหนุมาน เหาะทะยานแบกเอาภูเขาใหญ่
มาแต่ทักษิณด้วยฤทธิไกร พระลักษมณ์ก็ได้สมประดี
สิ้นทั้งโยธาพลากร วานรโห่ร้องอึงมี่
บัดนี้เลิกหมู่โยธี ไปที่สุวรรณพลับพลา ฯ
๏ เมื่อนั้น องค์ท้าวสิบพักตร์ยักษา
ฟังแจ้งไม่แคลงวิญญาณ์ จึ่งมีบัญชาตรัสไป
ดูกรอินทรชิตลูกรัก ดวงจักษุพ่อพิสมัย
เจ้าผู้ทรงฤทธิ์เกรียงไกร ปราบได้ถึงชั้นโสฬส
บัดนี้ไพรีซึ่งมรณา ก็กลับเป็นมาได้หมด
ศัตรูอาจองทะนงยศ โอรสจะคิดฉันใดดี ฯ
๏ เมื่อนั้น อินทรชิตสุริย์วงศ์ยักษี
น้อมเศียรสนองพระวาที อันศึกครั้งนี้บังอาจนัก
พร้อมทั้งกำลังโยธา ฤทธิ์เดชปรีชาก็แหลมหลัก
บรรดาสุริย์วงศ์พงศ์ยักษ์ จะต่อกรพระลักษมณ์นั้นยากใจ
แต่ต้องหอกต้องศรถึงสามครั้ง ตายแล้วยังเป็นขึ้นมาได้
พวกเรายกออกไปชิงชัย เสียไพร่นายพ้นคณนา
ฝ่ายลิงสิ้นชีพแล้วกลับเป็น คิดเห็นยากที่จะเข่นฆ่า
บัดนี้ยังมีตำรา ชื่อกุมภนิยาวราฤทธิ์
แม้นทำได้ครบเจ็ดวัน ตัวนั้นก็เป็นกายสิทธิ์
เห็นพอจะทานปัจจามิตร ต่อคิดต่อกรกันสืบไป
กับกลศึกอันหนึ่ง ลึกซึ้งเห็นจะลวงมันได้
ซึ่งมนุษย์ยกพลมาชิงชัย ใจความด้วยตามเมียมา
อันสุขาจารหนีตาทัพ โทษมันถึงดับสังขาร์
จะขอให้แปลงกายา เป็นสีดาใส่ท้ายรถไป
ถึงหน้าทัพจึ่งร้องเย้ยหยัน แล้วจะตัดเศียรนั้นโยนให้
กล่าวกลให้สนเท่ห์ใจ ว่าจะยกไปรบอยุธยา
จึ่งจะอ้อมไปตั้งพิธี ยังที่จักรวาลภูผา
ถ้าลักษมณ์รามไม่เลิกโยธา จะกลับมารบรอนราญ ฯ
๏ เมื่อนั้น ท้าวราพณาสูรใจหาญ
ได้ฟังโอรสคิดการ ขุนมารแสนโสมนัสนัก
ดั่งว่าสงครามนั้นมีชัย กลับได้สมบัติในไตรจักร
จึ่งสวมสอดกอดองค์ลูกรัก จูบพักตร์แล้วมีวาจา
มิเสียแรงเป็นวงศ์พรหเมศ ปรีชาฤทธิ์เดชแกล้วกล้า
อันกลศึกที่เจ้าคิดมา บิดาเห็นด้วยทุกสิ่งไป
ตรัสแล้วจึ่งมีบรรหาร สั่งเสนามารผู้ใหญ่
อันสุขาจารจังไร ที่จำไว้ครั้งศึกกุมภกรรณ
พระอัยการนั้นภาคโทษผิด ชีวิตถึงสิ้นอาสัญ
ทั้งโคตรวงศ์พงศ์พันธุ์ จงถอดตัวมันออกมา ฯ
๏ บัดนั้น จึ่งเปาวนาสูรยักษา
ก้มเกล้ารับราชบัญชา ถวายบังคมลาแล้วรีบไป ฯ
๏ ครั้นถึงเรือนตรุก็นั่งลง แล้วสั่งพะทำมะรงผู้ใหญ่
บัดนี้พระองค์ทรงภพไตร ให้ถอดสุขาจารอสุรี
เอาตัวมันนั้นขึ้นไปเฝ้า พระปิ่นเกล้ากรุงมารยักษี
ยังพระโรงโอรสธิบดี เร่งเร็วบัดนี้นะขุนมาร ฯ
๏ บัดนั้น จึ่งนายพะทำมะรงใจหาญ
ได้แจ้งแห่งราชโองการ ก็วิ่งลนลานเข้าไป ฯ
๏ จึ่งให้ถอดโซ่ตรวนขื่อคา เครื่องพันธนาน้อยใหญ่
แล้วพาตัวออกมาด้วยว่องไว ส่งให้มหาเสนี ฯ
๏ บัดนั้น จึ่งเปาวนาสูรยักษี
ก็พาสุขาจารอสุรี มายังที่ท้องพระโรงคัล ฯ
๏ ครั้นถึงจึ่งนำเข้าไปเฝ้า พระปิ่นเกล้าพงศ์พรหมรังสรรค์
น้อมเศียรถวายอภิวันท์ ท่ามกลางกุมภัณฑ์เสนี ฯ
๏ เมื่อนั้น ท้าวยี่สิบกรยักษี
เสด็จเหนือแท่นแก้วรูจี จึ่งมีบัญชาตรัสไป
เหวยเหวยดูกรสุขาจาร กูเลี้ยงเป็นทหารผู้ใหญ่
ข้าศึกมาติดเวียงชัย ตัวเอ็งมิได้ภักดี
กูให้ออกไปรณรงค์ กับองค์กุมภกรรณยักษี
มึงกลัวอริราชไพรี กลับหนีตาทัพเข้ามา
อัยการว่าโทษถึงตาย หญิงชายเจ็ดโคตรยักษา
กูจะให้สังหารชีวา ฝ่ายเอ็งจะว่าประการใด ฯ
๏ บัดนั้น จึ่งสุขาจารทหารใหญ่
ได้ฟังบัญชาภูวไนย บังคมไหว้สนองพระวาที
อันตัวของข้านี้ทรลักษณ์ อัประลักษณ์กว่าหมู่ยักษี
โทษนั้นถึงสิ้นชีวี ทั้งนี้สุดแต่จะเมตตา ฯ
๏ เมื่อนั้น ท้าวราพณาสูรยักษา
ได้ฟังจึ่งมีบัญชา ดูกรอสุราสุขาจาร
เอ็งจงจำแลงอินทรีย์ ให้เป็นที่ประโลมสงสาร
เหมือนองค์สีดายุพาพาล แน่งน้อยสะคราญอรชร
นั่งไปท้ายรถอินทรชิต ทำจริตลวงพระรามทรงศร
ถึงที่หน้าทัพวานร จะฟันฟอนเศียรเกล้าโยนไป
ให้ข้าศึกประจักษ์แก่ตา แม้นว่าเอ็งทำดั่งนี้ได้
ลูกเมียพี่น้องที่ร่วมใจ จะเลี้ยงไว้ทั้งวงศ์อสุรี ฯ
๏ บัดนั้น จึ่งสุขาจารยักษี
ได้ฟังสนองพระวาที ตัวข้านี้โทษถึงตาย
ซึ่งพระองค์ประทานชีวิต ญาติมิตรลูกเมียทั้งหลาย
พระคุณพ้นที่จะบรรยาย ขอถวายซึ่งชีพชีวัน
จะอาสามิให้เคืองเบื้องบาท พระพงศ์พรหมธิราชรังสรรค์
แต่โฉมนวลนางสีดานั้น ยังไม่เห็นสำคัญประจักษ์ตา ฯ
๏ เมื่อนั้น ท้าวราพณาสูรยักษา
ฟังสุขาจารก็ปรีดา ดั่งได้ฟากฟ้าดุษฎี
จึ่งมีบัญชาประกาศิต สั่งองค์อินทรชิตยักษี
เจ้าจงให้พาอสุรี ไปยังที่สวนอุทยาน
ไปดูดวงพักตร์ลักขณา นางสีดาเยาวยอดสงสาร
แล้วจงยกพวกพลมาร ออกไปสังหารไพรี
สั่งพลางเสด็จจากอาสน์ อันโอภาสจำรัสรัศมี
กลับไปปราสาทรูจี สาวศรีกำนัลก็ตามมา ฯ
๏ เมื่อนั้น อินทรชิตสุริย์วงศ์ยักษา
ครั้นองค์สมเด็จพระบิดา คืนยังมหาปราสาทชัย
จึ่งมีพระราชบรรหาร สั่งเสนามารผู้ใหญ่
จงพาสุขาจารออกไป ดูองค์อรไทสีดา ฯ
๏ บัดนั้น จึ่งฤทธิกาสูรยักษา
ก้มเกล้ารับราชบัญชา ก็พาอสุรีรีบจร ฯ
๏ ครั้นถึงซึ่งสวนอุทยาน ที่อยู่เยาวมาลย์ดวงสมร
หยุดใกล้ตำหนักบังอร แล้วชี้กรบอกแก่กุมภัณฑ์ ฯ
๏ บัดนั้น จึ่งสุขาจารคนขยัน
ร่ายเวทด้วยใจชาญฉกรรจ์ กุมภัณฑ์นิมิตอินทรีย์ ฯ
๏ บัดเดี๋ยวกลับกลายกายา เป็นนางอสุราสาวศรี
มีมือถือพานมาลี ไปยังที่อยู่บังอร ฯ
๏ ครั้นถึงจึ่งประณตบทบงสุ์ องค์นางสีดาดวงสมร
ทำเป็นปรีดาสถาวร ประนมกรทูลถวายสุมามาลย์ ฯ
๏ เมื่อนั้น นางสีดาเยาวยอดสงสาร
ไม่แจ้งในกลสุขาจาร เยาวมาลย์จึ่งตรัสถามไป
เหตุใดจึ่งนางสาวศรี เอามาลานี้มาให้
มีธุระกังวลประการใด คือใครใช้สอยให้มา ฯ
๏ บัดนั้น จึ่งสุขาจารยักษา
นบนิ้วทูลตอบด้วยมารยา ตัวข้านี้อยู่ในธานี
แจ้งว่าพระรามสุริย์วงศ์ องค์พระภัสดาโฉมศรี
ยกพวกวานรโยธี มาล้างอสุรีในลงกา
จึ่งมาเฝ้าองค์พระแม่เจ้า เอาพระเดชปกเกล้าเกศา
ว่าพลางชำเลืองนัยนา ดูองค์กัลยายุพาพาล
สำคัญมั่นหมายนรลักษณ์ ดวงพักตร์รูปทรงสัณฐาน
จำได้เสร็จสิ้นทุกประการ ขุนมารก็ลานางเทวี ฯ
๏ ครั้นออกมาลับนัยน์เนตร กลายเพศเป็นรูปยักษี
มายังมหาเสนี ในที่ริมสวนมาลา ฯ
๏ บัดนั้น จึ่งฤทธิกาสูรยักษา
เห็นสุขาจารออกมา ก็พากันรีบบทจร ฯ
๏ ครั้นใกล้นิเวศน์วังสถาน จึ่งเสนามารชาญสมร
ก็ให้สุขาจารฤทธิรอน แปลงเป็นบังอรนางสีดา ฯ
๏ บัดนั้น จึ่งสุขาจารยักษา
รับคำมหาเสนา อสุรานิมิตอินทรีย์ ฯ
๏ อรชรอ้อนแอ้นระทวยทรง เหมือนองค์สีดามารศรี
กรายกรย่างเยื้องจรลี ฤทธิกาลอสุรีก็ตามไป ฯ
๏ ครั้นถึงที่เฝ้าพระโอรส นั่งลงประณตประนมไหว้
กรานหมอบยอบกายอยู่แต่ไกล ที่ในพระโรงอลงการ ฯ
๏ เมื่อนั้น ลูกท้าวทศเศียรใจหาญ
เสด็จเหนือแท่นรัตน์ชัชวาล ขุนมารก็ทอดพระเนตรไป
เห็นนางกับมหาเสนี อสุรีก็คิดขึ้นได้
รู้ว่าสุขาจารฤทธิไกร แปลงเป็นอรไทนางสีดา ฯ
๏ จึ่งพินิจพิศเพ่งเล็งโฉม งามประโลมยั่วยวนเสน่หา
งามพักตร์งามเนตรจำเจริญตา งามขนงนาสาวิลาวัณย์
งามโอษฐ์ดั่งหนึ่งจะยิ้มแย้ม งามเกศงามแก้มงามถัน
งามกรดั่งงวงฉัททันต์ งามพรรณผิวเนื้อลออองค์
งามจริตกิริยามารยาท งามวิลาสเป็นที่พิศวง
งามเอวงามอ่อนงามทรง งามลํ้าอนงค์ในธาตรี ฯ
๏ กระนี้หรือสมเด็จพระบิดา จะมิแสนเสน่หาโฉมศรี
ถึงใครใครได้เห็นนางเทวี น่าที่จะหลงละลานใจ
ชมพลางทางมีบรรหาร สั่งเสนามารผู้ใหญ่
จงจัดรี้พลสกลไกร ให้ทันแต่รุ่งสุริยา ฯ
๏ บัดนั้น จึ่งเปาวนาสูรยักษา
ก้มเกล้ารับราชบัญชา ถวายบังคมลาแล้วรีบจร ฯ
๏ เกณฑ์หมู่ทหารชำนาญศึก สี่เหล่าห้าวฮึกชาญสมร
ขุนช้างขึ้นขี่คเชนทร กรกุมของ้าวกระหยับฟัน
ขุนม้าขี่ม้าสินธพ ถือทวนแล่นตรลบดั่งจักรผัน
ขุนรถขี่รถยืนยัน กรกุมเกาทัณฑ์ลูกยา
ขุนพลเตรียมพวกพลยุทธ์ เลือกล้วนฤทธิรุทรแกล้วกล้า
มือถือเครื่องสรรพสาตรา กวัดแกว่งเงื้อง่าจะราญรอน
เทียมทั้งพิชัยราชรถ อลงกตเนาวรัตน์ประภัสสร
ประทับกับเกยแก้วอลงกรณ์ คอยเสด็จบทจรอสุรี ฯ
๏ เมื่อนั้น อินทรชิตสุริย์วงศ์ยักษี
ครั้นรุ่งสางสว่างราตรี เสด็จมาเข้าที่สรงชล ฯ
๏ ชำระสระสนานสำราญกาย ปทุมแก้วโปรยปรายดั่งสายฝน
ลูบไล้เครื่องทิพย์เสาวคนธ์ ปรุงปนเรณูสุมามาลย์
สนับเพลารายพลอยเนาวรัตน์ ภูษิตโขมพัสตร์เครือก้าน
ชายแครงชายไหวชัชวาล เกราะแก้วสุรกานต์สังวาลวัลย์
รัดองค์เพชรรายรุ้งร่วง ตาบทิศทับทรวงดวงกุดั่น
ทองกรเป็นรูปมังกรพัน พาหุรัดบุษย์คั่นภุกามพราย
ธำมรงค์เพชรรัตน์เรือนครุฑ มงกุฎแก้วประพาฬฉานฉาย
พระหัตถ์จับศรแสงแกว่งกราย มาขึ้นเกยพรรณรายอลงการ์ ฯ
๏ จึ่งมีพระราชบรรหาร สั่งสุขาจารยักษา
จงเร่งนิมิตกายา เป็นโฉมสีดาเทวี ฯ
๏ บัดนั้น จึ่งสุขาจารยักษี
ก้มเกล้ารับราชวาที ก็นิมิตอินทรีย์ขุนมาร ฯ
๏ บัดเดี๋ยวก็กลับกายา เหมือนสีดาเยาวยอดสงสาร
ขึ้นท้ายรถทรงอลงการ งามปานนางเทพกินนร ฯ
๏ เมื่อนั้น อินทรชิตฤทธิรงค์ทรงศร
ครั้นได้ศุภฤกษ์สถาวร ก็กรายกรขึ้นยังราชรถ ฯ
๏ รถเอยรถศึก กงกำแก้วผลึกอลงกต
ทับทิมเป็นแอกงอนอ่อนชด ชั้นลดบัลลังก์กระจังรัตน์
เทียมด้วยราชสีห์สองพัน โลทันขับเร็วดั่งจักรผัด
เครื่องสูงคู่แห่เยียดยัด แถวฉัตรธงชายเฉลิมงอน
ปี่กลองฆ้องขานแตรสังข์ เสนาะดั่งสะเทือนสิงขร
แซ่เสียงสินธพอัสดร เสียงพลนิกรโห่ฮึก
เสียงช้างโกญจนาทนี่สนั่น เสียงกงรถลั่นก้องกึก
มืดคลุ้มชอุ่มควันพันลึก ขับกันคึกคึกรีบไป ฯ
๏ ครั้นมาถึงที่สนามยุทธ์ ให้หยุดโยธาน้อยใหญ่
ตั้งโดยกระบวนทัพชัย มั่นไว้ตามแนวพนาวัน ฯ
๏ เมื่อนั้น ฝ่ายพระหริรักษ์รังสรรค์
ไสยาสน์เหนืออาสน์พรายพรรณ จวนแสงสุริยันเรืองรอง
เสนาะเสียงเรไรจักจั่นแจ้ว ไก่แก้วขานขันสนั่นก้อง
ชาวประโคมก็ประโคมปี่กลอง คาดฆ้องแตรสังข์กังสดาล
อันหมู่กระบี่รี้พล ก็ตื่นตนทุกกองทวยหาญ
เสียงเพรียกเตือนกันทำการ อื้ออึงอลหม่านทั้งทัพชัย ฯ
๏ ก็ฟื้นองค์สระสรงทรงเครื่อง อร่ามเรืองดั่งดวงแขไข
พระกรกุมศรสิทธิ์ฤทธิไกร เสด็จไปออกหมู่โยธี ฯ
๏ พอได้ยินสำเนียงเสียงพล โห่ร้นอื้ออึงคะนึงมี่
ดั่งหนึ่งจะพลิกปัถพี จึ่งมีพระราชบัญชา
ดูกรพิเภกขุนมาร องค์โหราจารย์ยักษา
อันทัพที่ยกออกมา จะเป็นอสุราตนใด ฯ
๏ บัดนั้น พิเภกผู้มีอัชฌาสัย
รับสั่งพระตรีภูวไนย ก็ดูไปตามยามนาที
จึ่งน้อมเศียรเกล้าบังคมทูล นเรนทร์สูรปิ่นภพเรืองศรี
อันทัพที่ยกออกมานี้ คือองค์อสุรีอินทรชิต ฯ
๏ เมื่อนั้น พระสุริย์วงศ์องค์นารายณ์จักรกฤษณ์
ได้แจ้งแห่งข่าวปัจจามิตร พระทรงฤทธิ์จึ่งสั่งอนุชา
ตัวเจ้าจงยกพลากร ไปราญรอนอินทรชิตยักษา
ฆ่าเสียให้สิ้นชีวา ด้วยกำลังศักดาของน้องรัก
แต่อย่าประมาทเหมือนหนหลัง เร่งระวังพระองค์ให้จงหนัก
อันซึ่งลูกท้าวทศพักตร์ มันมักล่อลวงด้วยมารยา
ตรัสแล้วจึ่งมีประกาศิต สั่งลูกพระอาทิตย์ฤทธิ์กล้า
จงจัดทัพให้องค์อนุชา ออกไปเข่นฆ่าไพรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกไป ฯ
๏ กองหน้าห้าสมุทรทวยหาญ ตั้งให้สุรการเป็นนายใหญ่
ถัดมานิลขันฉกรรจ์ใจ คุมไพร่เจ็ดสมุทรวานร
ทัพหลวงนั้นพระอนุชา โยธาสิบสมุทรชาญสมร
ถัดมานิลนนท์ฤทธิรอน คุมนิกรเจ็ดสมุทรโยธี
กองหลังรั้งท้ายทวยหาญ ชมพูพานคุมพลกระบี่ศรี
เจ็ดสมุทรเลือกล้วนตัวดี ฝีมือแกล้วหาญชาญฉกรรจ์
สรรพด้วยเครื่องสาตราวุธ สำแดงฤทธิรุทรแผ่นดินลั่น
เตรียมทั้งรถแก้วแพร้วพรรณ คอยเสด็จทรงธรรม์ยาตรา ฯ
๏ เมื่อนั้น พระลักษมณ์สุริย์วงศ์นาถา
ครั้นได้ศุภฤกษ์เวลา เสด็จมาที่สรงสาคร ฯ
๏ ชำระสระสนานสำราญองค์ ทรงสุคนธ์ปนปรุงเกสร
สนับเพลาแก้วก้านเชิงงอน อุทุมพรภูษาพื้นแดง
ชายไหวชายแครงกระหนกมาศ ฉลององค์พื้นตาดเครือแย่ง
ตาบทิศล้วนเพชรลูกแตง ทับทรวงลายแทงสังวาลวัลย์
เฟื่องห้อยรายพลอยมุกดาหาร สะอิ้งแก้วสุรกานต์ทับทิมคั่น
พาหุรัดทองกรมังกรพัน ธำมรงค์เรือนสุบรรณกางกร
ทรงมหามงกุฎเพชรรัตน์ กรรเจียกทิพย์จำรัสประภัสสร
พระหัตถ์จับศิลป์ฤทธิรอน บทจรไปขึ้นพิชัยรถ ฯ
๏ รถเอยรถทรง กำวงกงแววด้วยมรกต
ทรงงามสามงอนอ่อนชด ชั้นลดช่อลอยล้วนพลอยเพชร
สี่มุขแสงมาศสะอาดเอี่ยม บัลลังก์บดเหลี่ยมเป็นเรือนเก็จ
ครุฑอัดเครือแอบพนักเม็ด สีเตร็ดแสงตรัสโพยมพราย
เทียมสินธพสี่เทพบุตร ขุนรถขับรุดเฉิดฉาย
เครื่องสูงครบสิ่งกรรชิงราย ธงชายแถวฉัตรขนัดพล
แตรสังข์ตรวจเสียงสำเนียงก้อง ฆ้องกลองขานกลบกุลาหล
พวกแห่พลโห่อึงอล ขับร้นแข่งรีบกันไป ฯ
๏ ครั้นถึงเห็นทัพกุมภัณฑ์ ตั้งมั่นอยู่เชิงเขาใหญ่
จึ่งให้หยุดพหลพลไกร ลงไว้หน้าทัพอสุรา ฯ
๏ เมื่อนั้น อินทรชิตสุริย์วงศ์ยักษา
เห็นทัพพระลักษมณ์ยกมา อสุราชื่นชมยินดี
จึ่งมีพระราชบรรหาร สั่งโลทันมารสารถี
ให้ขับรถรัตนมณี ฝ่าพลอสุรีขึ้นไป ฯ
๏ จึ่งร้องว่าเหวยพระลักษมณ์ ท่านฮึกฮักยกพยุห์ทัพใหญ่
จองถนนข้ามฝั่งสมุทรไท มาชิงชัยเพราะนางสีดา
ฝ่ายพระบิตุเรศของเรานี้ ก็มีใจจำนงเสน่หา
ในนางเดียวเคี่ยวฆ่ากันมา ต่างเสียโยธาบางเบา
คิดเห็นก็ไม่ต้องการ มาเป็นพาลไพรีกันเปล่าเปล่า
อันองค์สีดานงเยาว์ เราจักส่งคืนให้ไป
บัดนี้ก็เอาตัวมา พระอนุชายังเห็นหรือหาไม่
ท่านจงมารับนางอรไท ไปให้พระรามผู้สามี ฯ
๏ เมื่อนั้น พระลักษมณ์ทรงสวัสดิ์รัศมี
เห็นรูปนิมิตอสุรี ยินดีว่าองค์นางสีดา
จึ่งร้องว่าเหวยอินทรชิต ท่านคิดนี้ดีหนักหนา
ดับเข็ญให้เย็นทั้งลงกา ส่งนางกัลยากลางณรงค์
ควรเป็นโอรสยอดรัก ทศพักตร์พงศ์ท้าวครรไลหงส์
เร่งเชิญอัครราชโฉมยง ไปถวายแก่องค์พระจักรี ฯ
๏ เมื่อนั้น อินทรชิตสิทธิศักดิ์ยักษี
ตบมือเย้ยหยันแล้วพาที ว่าไยฉะนี้พระอนุชา
มิใช่สงครามเราเพลี่ยงพลํ้า เหมือนหนึ่งถ้อยคำของท่านว่า
แต่ต้องศรกลิ้งอยู่ถึงสองครา กลับเจรจาได้ไม่อายใจ
มิหนำจะซ้ำให้ไปส่ง ถึงองค์พระรามก็เป็นได้
เมื่อท่านมิรับนางไป จะฆ่าเสียให้ม้วยชีวัน
ว่าแล้วจิกเกศสุขาจาร ขุนมารเงือดเงื้อพระแสงขรรค์
เร่งเร็วมารับเอาศพกัน กูจะฟันเศียรส่งให้บัดนี้ ฯ
๏ บัดนั้น จึ่งสุขาจารยักษี
ร้องตรีดหวีดขึ้นทันที เหมือนเสียงเทวีนางสีดา
โอ้อนิจจานะเจ้าลักษมณ์ นี่หรือว่ารักพระเชษฐา
ไฉนพ่อมากล่าววาจา แกล้งให้อสุราขัดใจ
จนเขาจะฆ่าพี่แล้ว แก้วตายังนิ่งดูได้
เสียแรงที่ครองชีวิตไว้ ท่าพระภูวไนยผู้สามี
หวังจะสนองรองบาท มาวินาศด้วยมือยักษี
เจ้าจงไปทูลพระจักรี ว่าพี่ถวายบังคมลา
ซึ่งพระองค์อุตส่าห์พยายาม ตามมาสงครามด้วยยักษา
เพราะตัวข้าบาทบริจา ผ่านฟ้าได้ยากลำบากใจ
พระคุณลํ้าฟ้าธาตรี ไม่มีสิ่งใดเปรียบได้
ขอเชิญเสด็จภูวไนย เลิกทัพกลับไปอยุธยา
ครอบครองสมบัติพัสถาน แสนสนมบริวารดีกว่า
สั่งพลางทางโศกโศกา อสุรารํ่ารักชีวัน ฯ
๏ เมื่อนั้น พระลักษมณ์สุริย์วงศ์รังสรรค์
ไม่ทันรู้กลกุมภัณฑ์ ทรงธรรม์ตระหนกตกใจ
ดั่งหนึ่งพญามัจจุราช มาฟอนฟาดตัดเศียรไปได้
หน้าซีดผาดเผือดตะลึงไป ไม่เป็นสติสมประดี
แต่ชักศรสาตร์ออกพาดสาย มาดหมายจะล้างยักษี
จนใจด้วยองค์นางเทวี อยู่ที่เงื้อมมืออสุรา ฯ
๏ บัดนั้น สุครีพองคตใจกล้า
ทั้งสิบแปดมงกุฎเสนา ต่างตนโกรธาวุ่นไป
คิดจะใคร่หักโหมโจมตี ชิงพระมเหสีไว้ให้ได้
มิรู้ที่จะทำประการใด มี่อึงคะนึงไปทั้งไพร่นาย
แต่หนุมานชาญฉกรรจ์ มือคันเท้าเขย่งเพ่งหมาย
ตาแดงดั่งแสงไฟพราย ขยับกายสยองพองโลมา
แกว่งตรีเงื้อง่าอ้าเขี้ยว เคี้ยวกรามคำรามยักษา
ให้กลัดกลุ้มคลุ้มคลั่งในวิญญาณ์ จะถาโถมโจมตีก็จนใจ
อินทรชิตจับนางกลางพล จะผจญโจมจ้วงทะลวงไล่
ไม่ทันทีก็จะมีโทษภัย เหมือนแกล้งทำให้วายปราณ ฯ
๏ เมื่อนั้น อินทรชิตฤทธิไกรใจหาญ
เท้าหนึ่งเหยียบเข่าสุขาจาร ด้วยใจขุนมารชาญฉกรรจ์
กรซ้ายจิกเศียรอสุรา กรขวากวัดแกว่งพระแสงขรรค์
ฟาดลงด้วยกำลังกุมภัณฑ์ เศียรนั้นก็ขาดจากกายา ฯ
๏ ชูไว้แล้วร้องเยาะเย้ย เหวยเหวยพระลักษมณ์กนิษฐา
จงรับเอาเศียรนางสีดา ไปให้พี่ยาบัดนี้
จะได้เชยชิดพิสมัย ให้หนำใจที่ร้างนางโฉมศรี
ว่าแล้วโยนเศียรอสุรี ไปที่หน้ารถสุรกานต์ ฯ
๏ ครั้นเสร็จสำรวลสรวลสันต์ กุมภัณฑ์ตบหัตถ์ฉัดฉาน
เหวยเหวยมนุษย์ใจพาล อวดหาญว่ามีศักดา
ยกพวกโยธาวานร มาต่อกรด้วยวงศ์ยักษา
จงอยู่เถิดที่เกาะลงกา กูจะไปทวาราวดี
ฆ่าโคตรวงศ์พงศ์มนุษย์ ให้สิ้นสุดด้วยมือยักษี
ว่าแล้วให้เลิกโยธี ข้ามมหาวารีไปด้วยฤทธิ์ ฯ
๏ เมื่อนั้น น้องพระหริรักษ์จักรกฤษณ์
ไม่รู้ถึงกลอินทรชิต คิดว่าพี่นางบรรลัย
ชลเนตรไหลนองคลองพักตร์ ปิ้มจักทรงกายไว้ไม่ได้
แสนทุกข์แสนโศกสลดใจ ไม่เป็นสติสมประดี
จึ่งให้เลิกพหลพลยุทธ์ ทั้งสิบแปดมงกุฎกระบี่ศรี
บ่ายหน้ารถรัตนมณี กลับมายังที่พลับพลา ฯ
๏ ครั้นถึงประทับกับเกยมาศ เสด็จลงจากราชรัถา
เร่งรีบยุรยาตรคลาดคลา เข้ามาเฝ้าองค์พระสี่กร ฯ
๏ กราบลงแล้วกอดบาทบงสุ์ พระเชษฐาสุริย์วงศ์ทรงศร
มิได้ทูลความพระภูธร ทอดถอนฤทัยไปมา
สิ้นสติสิ้นทั้งกำลังกาย สิ้นลมระบายนาสา
แน่นิ่งไม่ติงกายา ดั่งว่าจะม้วยชีวี ฯ
๏ เมื่อนั้น พระหริวงศ์ทรงสวัสดิ์รัศมี
เห็นพระอนุชามาโศกี ภูมีตระหนกตกใจ
สวมสอดกอดไว้แล้วบัญชา แก้วตาของพี่เป็นไฉน
กลับมาไม่บอกประการใด เจ้ากันแสงนิ่งไปนะน้องรัก
ยิงคิดก็ยิ่งอัศจรรย์ พระทัยหวาดหวั่นดั่งต้องจักร
ชลนัยน์ไหลลงโซมพักตร์ โศกีรํ่ารักพระอนุชา ฯ
๏ นิ่งไปเป็นครู่แล้วคิดได้ ขืนใจกลั้นโทมนัสสา
จึ่งเอาพระแสงศรมา สรงสุคนธาวารี
แล้วเอาชโลมลูบพักตร์ ทั่วองค์พระลักษมณ์เรืองศรี
ให้ชื่นซาบสารพางค์อินทรีย์ ภูมีตรัสเรียกพระอนุชา ฯ
๏ เมื่อนั้น จึ่งองค์พระลักษมณ์กนิษฐา
ได้ต้องสุคนธ์ธารา เย็นซาบกายาดวงใจ
ทั้งแว่วเสียงสมเด็จพระหริวงศ์ ก็ฟื้นพระองค์ขึ้นมาได้
ยอกรกราบบาทภูวไนย ฤทัยเร่าร้อนพันทวี ฯ
๏ เมื่อนั้น พระจักรรัตน์แก้วเรืองศรี
จึ่งมีมธุรสวาที เจ้าพี่ผู้ร่วมชีวา
วันนี้ออกไปรณรงค์ ด้วยองค์อินทรชิตยักษา
เหตุใดมาทรงโศกา ดั่งว่าจะม้วยชีวัน ฯ
๏ เมื่อนั้น พระลักษมณ์สุริย์วงศ์รังสรรค์
สะอื้นพลางทางทูลพระทรงธรรม์ วันนี้อินทรชิตขุนมาร
ยกพวกจัตุรงค์โยธี แสนสุรเสนีทวยหาญ
พาพระพี่นางนงคราญ ใส่รถสุรกานต์ออกมา
เจรจาเป็นทางไมตรีธรรม์ ระงับการโรมรันเข่นฆ่า
ว่าจะส่งองค์กัลยา ให้มาถวายพระสี่กร
แล้วมันกลับว่าท้าทาย หยาบคายต่อบาทพระทรงศร
ฆ่าองค์อัครราชบังอร ท่ามกลางนิกรโยธี
ครั้นน้องจะเข้าหักหาญ รอนราญชิงพระมเหสี
ก็อย่ในเงื้อมมืออสุรี สุดที่จะทำประการใด
บัดนี้มันยกพลากร ข้ามฝั่งสาครสมุทรใหญ่
ว่าจะไปทำการชิงชัย ให้ถึงกรุงศรีอยุธยา
เคี่ยวฆ่าพระญาติพระวงศ์ ให้สิ้นลงด้วยมือยักษา
ทูลพลางทางทรงโศกา ดั่งว่าจะสิ้นชีวี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังดั่งสายอสุนี ฟาดลงตรงที่ดวงใจ
ซบพักตร์กันแสงโศกา ชลนาแถวถั่งหลั่งไหล
คิดวิโยคโศกแสนอาลัย ภูวไนยครวญครํ่ารำพัน ฯ
๏ โอ้เจ้าเพื่อนยากของพี่เอ๋ย ไฉนเลยครั้งนี้มาอาสัญ
ด้วยมืออสุราอาธรรม์ นับวันไม่เห็นแก้วตา
ตั้งแต่ทศพักตร์ลักหนี พี่กับเจ้าลักษมณ์กนิษฐา
มิได้อาลัยแก่ชีวา ตามมาหวังว่าจะรอนราญ
ให้สิ้นโคตรวงศ์พงศ์พันธุ์ ของทศกัณฐ์ใจหาญ
จะอัญเชิญอัคเรศเยาวมาลย์ กลับไปสถานอยุธยา
เมื่อเจ้ามาสิ้นชีวิต จะคิดศึกไปไยด้วยยักษา
ถึงมีชัยก็ไม่ได้เจ้ามา จะมีแต่โศกาอาลัย
เหมือนกันกับแพ้ไพริน ไตรโลกจะหมิ่นประมาทได้
เสียเมียดั่งเสียดวงใจ ถึงอยู่ไปก็ไม่ต้องการ
เสียทีที่ได้ไวกูณฐ์ ในประยูรอิศรามหาศาล
อกเอ๋ยเป็นน่าอัประมาณ ผ่านฟ้ารํ่าพลางทางโศกา ฯ
๏ แล้วถามพิเภกขุนยักษ์ ซึ่งองค์พระลักษมณ์กนิษฐา
บอกว่าสีดามรณา จริงหรือพญาอสุรี ฯ
๏ บัดนั้น น้องท้าวทศพักตร์ยักษี
ได้ฟังบรรหารพระจักรี ชุลีกรแล้วจับยามไป
นับแต่อาทิตย์มาหาจันทร์ แบ่งปันมิให้คลาดเคลื่อนได้
รู้แท้ว่านางไม่บรรลัย ดีใจก็ทูลด้วยปรีชา
ในยามนั้นร้ายว่าตายจริง แต่ไม่ใช่หญิงมียศถา
เป็นชายนักโทษแปลงมา องค์นางสีดานั้นอยู่ดี ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกอสุรี ภูมีค่อยคลายอาวรณ์
จึ่งมีพระราชบัญชา สั่งพญาสุครีพชาญสมร
หนุมานองคตฤทธิรอน ทั้งสามวานรจงรีบไป
ยังที่สมรภูมิรบ ดูสำคัญศพเป็นไฉน
บุรุษสตรีประการใด พิเคราะห์ให้แจ้งประจักษ์ตา ฯ
๏ บัดนั้น สามกระบี่ฤทธิไกรใจกล้า
ก้มเกล้ารับราชบัญชา บังคมลาแล้วรีบจรลี ฯ
๏ ครั้นถึงที่ศพสุขาจาร สามทหารผู้ชาญชัยศรี
ต่างพินิจพิศทั่วทั้งอินทรีย์ ก็รู้ว่ารูปนี้เป็นชาย
แกล้งนิมิตมามั่นคง ผิดองค์สีดาโฉมฉาย
ต่างตนแย้มยิ้มพริ้มพราย สามนายก็พากันกลับมา ฯ
๏ ครั้นถึงจึ่งถวายบังคมบาท ทูลพระภูวนาถนาถา
รูปนี้คือชายมารยา แกล้งแปลงเพศมาเป็นสตรี
จริงเหมือนหนึ่งคำพิเภกทาย ซึ่งตายใช่องค์มเหสี
อันตัวข้าบาททั้งนี้ พิเคราะห์ถ้วนถี่ทุกประการ ฯ
๏ เมื่อนั้น พระจักรีผู้ปรีชาหาญ
ทั้งองค์พระลักษมณ์ชัยชาญ ฟังสามทหารผู้ศักดา
ก็สร่างสิ้นโศกาอาวรณ์ ทุกข์ร้อนเศร้าโทมนัสสา
ยินดีดั่งได้วิมานฟ้า ฉ้อชั้นยามาดุษฎี
จึ่งปรึกษาราชกิจการณรงค์ ที่จะล้างโคตรวงศ์ยักษี
เสร็จแล้วย่างเยื้องจรลี เข้าที่พลับพลาอลงกรณ์ ฯ
๏ เมื่อนั้น ฝ่ายองค์อินทรชิตชาญสมร
ครั้นถึงฝั่งสมุทรสาคร แทบเนินสิงขรจักรวาล
ให้หยุดพิชัยรถทรง พร้อมพวกจัตุรงค์ทวยหาญ
เสร็จแล้วจึ่งบัญชาการ สั่งเสนามารผู้ปรีชา
ให้ตั้งโรงพิธีอำไพ กลางดงไม้ไผ่ใบหนา
สามสิบเก้าห้องโอฬาร์ ทั้งเครื่องบูชาบัตรพลี
กองกูณฑ์ร้อยแปดโดยศาสตร์ อย่าให้ขาดแสงเพลิงเถกิงสี
หม้อใหม่ใส่สุคนธวารี ตั้งไว้ตามที่ทุกกองไฟ
ดอกไม้เจ็ดสีสิ่งละพัน ทุกวันอย่าให้ขาดได้
อันพลสามสิบสมุทรไท แบ่งไปให้เดินตรวจตรา
ชั้นนอกนั้นเวียนเป็นกงจักร ชั้นกลางนั่งพิทักษ์รักษา
ชั้นในชักประคำภาวนา ทำตามตำราทั้งเจ็ดวัน ฯ
๏ บัดนั้น กาลจักรฤทธิแรงแข็งขัน
รับสั่งถวายบังคมคัล กุมภัณฑ์ก็รีบออกมา ฯ
๏ จึ่งกะเกณฑ์กันปันห้อง ทุกกองตามซ้ายฝ่ายขวา
สูงใหญ่กว้างยาวโดยบัญชา ขององค์พญาอสุรี ฯ
๏ บัดนั้น นายกองทหารยักษี
ขับหมู่ไพร่พลโยธี ให้ปราบที่ตัดไม้วุ่นไป ฯ
๏ บ้างฟันบ้างลากอุตลุด บ้างฉุดอื้ออึงทั้งป่าใหญ่
บั่นรอนออกเป็นตัวไม้ ได้พร้อมกันแล้วก็ขนมา ฯ
๏ จึ่งตั้งเป็นโรงพิธีการ สูงตระหง่านเงื้อมงํ้าเวหา
สามสิบเก้าห้องโอฬาร์ หน้าบันช่อฟ้าปราลี
หลังคานั้นดาดด้วยผ้าแดง เชิงเขียวเครือแย่งสลับสี
เพดานขาวสะอาดรูจี ห้อยพวงมาลีขจายจร
ท่ามกลางนั้นตั้งบัลลังก์อาสน์ โอภาสจำรัสประภัสสร
ราชวัติฉัตรธงอลงกรณ์ กล้วยอ้อยอรชรจำเริญตา ฯ
๏ พร้อมเสร็จทั่วทุกพนักงาน แบ่งหมู่ทหารยักษา
ให้เดินกระเวนตรวจตรา ตามในบัญชาอสุรี ฯ
๏ เมื่อนั้น อินทรชิตสุริย์วงศ์ยักษี
ครั้นเสร็จโรงราชพิธี จรลีมาสรงชลธาร ฯ
๏ ชำระสระสนานสำราญองค์ ทรงสุคนธารสหอมหวาน
กัมพลภูษาโอฬาร สไบแดงชัชวาลสะอาดตา
เจิมจุณมุ่นชฎาห่อเกศ เอาเพศเป็นเพศชีป่า
สอดสายธุหรํ่ารจนา มือขวาถือประคำมณี
แล้วโพกผ้ารัดโกปินำ งามลํ้าดั่งเทพฤๅษี
ครั้นเสร็จก็เสด็จจรลี เข้าโรงพิธีอลงกรณ์ ฯ
๏ ลดองค์ลงเหนือบัลลังก์อาสน์ อันโอภาสจำรัสประภัสสร
จึ่งสั่งกาลจักรฤทธิรอน กับหมู่นิกรกุมภัณฑ์
จงเร่งโหมอาหุดีเพลิง ให้เถกิงเริงแรงแสงฉัน
ให้ครบเจ็ดคืนเจ็ดวัน กำชับตรวจกันให้จงดี ฯ
๏ สั่งแล้วยอกรขึ้นเหนือเกศ บูชาพระเวทเรืองศรี
ด้วยธูปเทียนบุปผามาลี อสุรีจับศรศักดา
วิษณุปาณัมนาคบาศ พรหมาสตร์พาดตักยักษา
หลับเนตรสำรวมวิญญาณ์ อสุราก็ร่ายพระเวทไป ฯ
๏ บัดนั้น ฝ่ายพวกโยธาน้อยใหญ่
บรรดาที่อยู่ชั้นใน ก็โหมกองไฟขึ้นพร้อมกัน
นั่งชักประคำอ่านเวท หลับเนตรผูกจิตสมาธิ์มั่น
อันพลอยู่ชั้นกลางนั้น ก็ปันเป็นหน้าที่ตรวจตรา
ชั้นนอกนั้นเดินเป็นจักรผัด ผลัดเปลี่ยนเวียนซ้ายบรรจบขวา
เกริ่นกรายทายทักกันไปมา รอบโรงกาลาพิธี ฯ
๏ เมื่อนั้น พระตรีภูวไนยเรืองศรี
ไสยาสน์เหนืออาสน์รูจี ในที่สิริสถาวร
ครั้นปัจจุบันสมัยไก่ขัน สุริยันเยี่ยมยอดสิงขร
เปิดแสงแข่งสีศศิธร พระพายพัดอ่อนรำเพยพาน
อันดวงบุปผชาติทั้งหลาย ขจายกลีบส่งกลิ่นหอมหวาน
ภุมรีเชยรสสุมามาลย์ พระอวตารตื่นจากนิทรา ฯ
๏ จึ่งชำระสระสรงทรงเครื่อง อร่ามเรืองดั่งเทพเลขา
ทรงพระแสงพรหมาสตร์อันศักดา เสด็จออกพลับพลาอลงกรณ์ ฯ
๏ พร้อมทหารทั้งสองนคเรศ น้อมเกศบังคมอยู่สลอน
ดั่งดาวล้อมจันทร์ในอัมพร ภูธรจึ่งมีบัญชา
ดูกรพิเภกอสุรี วานนี้อินทรชิตยักษา
จะยกไปศรีอยุธยา ยังจริงหรือว่าประการใด ฯ
๏ บัดนั้น พิเภกผู้มีอัชฌาสัย
รับสั่งพระตรีภูวไนย ก็ดูไปตามยามนาที
ขับไล่ในกาลชะตา ก็แจ้งด้วยปรีชายักษี
เสร็จแล้วยอกรอัญชุลี อสุรีสนองพระโองการ
อันอินทรชิตฤทธิรอน ยกพลนิกรทวยหาญ
ให้นักโทษผู้ชื่อสุขาจาร แปลงเป็นเยาวมาลย์นางสีดา
ออกมาสังหารผลาญชีวิต ด้วยความคิดเล่ห์กลยักษา
ให้ฉงนสนเท่ห์ในมารยา แล้วว่าจะยกพลไป
ติดกรุงอยุธยาราชฐาน อวดหาญเจรจาหาจริงไม่
ซึ่งมันข้ามฝั่งชลาลัย ตั้งใจไปทำพิธี
อันชื่อกุมภนิยามหาเวท ของบรมพรหเมศเรืองศรี
ยังเนินจักรวาลคีรี ที่ดงไม้ไผ่โอฬาร
แม้นครบเจ็ดวันตามตำรา ฆ่ามันไม่ม้วยสังขาร
ทั้งพวกพหลพลมาร ก็ทนทานทรหดเหมือนกัน ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังพิเภกกุมภัณฑ์ ทรงธรรม์จึ่งมีบัญชา
ครั้งนี้จะเห็นผู้ใด อาจใจหาญหักยักษา
ล้างพิธีกุมภนิยา ยังมหาจักรวาลคีรี ฯ
๏ บัดนั้น พิเภกสุริย์วงศ์ยักษี
ได้ฟังพระราชวาที ชุลีกรแล้วทูลสนองไป
อันทหารที่ในพลับพลา เห็นจะต่อฤทธามันไม่ได้
ขอให้พระลักษมณ์ภูวไนย ยกพวกพลไกรไปราวี
ในชันษานั้นถึงฆาต สิ้นขาดอายุยักษี
ตัวมันจะตายในวันนี้ ด้วยน้องพระจักรีฤทธิรอน ฯ
๏ เมื่อนั้น พระนารายณ์สุริย์วงศ์ทรงศร
ได้ฟังอสุราพยากรณ์ ภูธรเห็นด้วยทุกประการ
จึ่งมีสุนทรวาที เจ้าพี่ผู้ร่วมสังขาร
จงยกพลไปเนินจักรวาล สังหารพิธีอินทรชิต
ให้มันเสียกิจวิทยา ด้วยกำลังศักดาศรสิทธิ์
จะได้ลือนามขามฤทธิ์ อยู่ชั่วพระอาทิตย์พระจันทร์ ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังพระองค์ทรงสุบรรณ บังคมคัลรับราชบัญชา
อันซึ่งพิธีของขุนยักษ์ น้องรักจะขออาสา
ล้างเสียให้ได้ดั่งจินดา มิให้เคืองบาทาพระทรงฤทธิ์ ฯ
๏ เมื่อนั้น พระภุชพงศ์องค์นารายณ์จักรกฤษณ์
ฟังพระอนุชาคู่ชีวิต สมพระทัยคิดก็ยินดี
สวมสอดกอดไว้แล้วสั่งสอน ดูกรเจ้าเพื่อนยากพี่
ซึ่งจะไปล้างพิธี ครั้งนี้อย่าประมาทวิญญาณ์
พ่อจงเขม้นมุ่งหมาย คอยทำลายอาวุธยักษา
จงเอาพิเภกโหรา นั้นไปเป็นตาเป็นใจ
ตรัสพลางจึ่งจับพระแสงศร สามเล่มฤทธิรอนส่งให้
อันซึ่งศัตรูหมู่ภัย จงแพ้ฤทธิไกรของน้องรัก ฯ
๏ เมื่อนั้น พระลักษมณ์ฤทธิรงค์ทรงจักร
ยอกรประนมเพียงพักตร์ รับพรศรศักดิ์พระจักรี
มีความชื่นชมโสมนัส ดั่งได้สมบัติโกสีย์
สมคิดจะล้างอสุรี ที่มันองอาจอหังการ์ ฯ
๏ เมื่อนั้น พระจักรรัตน์แก้วนาถา
จึ่งมีพระราชบัญชา สั่งพญาสุครีพฤทธิรอน
จงจัดพหลพลไกร ให้ว่องไวดั่งพญาไกรสร
ทหารทั้งสองพระนคร เลือกล้วนวานรตัวดี
ไปด้วยพระอนุชาทรงฤทธิ์ ล้างพิธีกรรม์ยักษี
ยังเนินจักรวาลคีรี ให้ได้สี่สิบสมุทรไท ฯ
๏ บัดนั้น พญาสุครีพทหารใหญ่
รับสั่งพระตรีภูวไนย บังคมไหว้แล้วรีบออกมา ฯ
๏ จัดเอาคำแหงหนุมาน คุมทหารขี่เสือเป็นทัพหน้า
กองขันองคตผู้ศักดา โยธาขี่แรดราวี
เกียกกายวานรนิลนนท์ หมู่พลพื้นขี่คชสีห์
ทัพหลวงโยธาล้วนตัวดี ขี่มหิงส์สิงโตสุกร
ยุกกระบัตรกระบี่ชมพูพาน พลทหารนั้นขี่ไกรสร
กองหนุนนิลเอกฤทธิรอน พวกวานรนั้นขี่ชุมพา
ชามพูวราชเป็นกองหลัง โยธีขี่ละมั่งเลียงผา
กรกุมเครื่องสรรพสาตรา เริงร่าลำพองคะนองฤทธิ์
เตรียมทั้งพิชัยรถทรง ขององค์ท่านท้าวโกสิต
ประทับกับเกยแก้วชวลิต คอยน้องพระจักรกฤษณ์จรลี ฯ
๏ เมื่อนั้น พระลักษมณ์ทรงสวัสดิ์รัศมี
ครั้นเสร็จซึ่งจัดโยธี ยินดีดั่งได้ฟากฟ้า
ยอกรประณตบทบงสุ์ ลาองค์พระบรมเชษฐา
เสด็จยุรยาตรคลาดคลา มาเข้าที่สรงวาริน ฯ
๏ สุหร่ายแก้วโปรยปรายเป็นสายฝน ทรงสุคนธ์หอมฟุ้งจรุงกลิ่น
สนับเพลาเชิงรูปนาคินทร์ ภูษาทรงข้าวบิณฑ์กระหนกพัน
ชายไหวแล้วด้วยชมพูนุท ชายแครงประดับบุษย์ทับทิมคั่น
ฉลององค์พื้นตาดเครือวัลย์ สะอิ้งแก้วกุดั่นจำหลักลาย
ตาบทิศทับทรวงดวงผลึก สอดสังวาลศึกสามสาย
เฟื่องห้อยพลอยทิพย์ทับทิมพราย แก้วลายสลับทองกร
พาหุรัดเป็นรูปภุชงค์ ธำมรงค์เพชรรัตน์ประภัสสร
มงกุฎแก้วสุรกานต์กรรเจียกจร ดอกไม้ทัดอรชรด้วยโกมิน
ขัดพระแสงขรรค์แก้วอันศักดา กรขวานั้นจับธนูศิลป์
งามทรงดั่งองค์อมรินทร์ ลินลามาขึ้นพิชัยรถ ฯ
๏ รถเอยรถทรง เพลาแก้วดุมกงอลงกต
แอกงอนอ่อนงามช้อยชด ชั้นลดเลื่อมแก้วบัลลังก์กาญจน์
สี่มุขงามแม้นวิมานมาศ สิงหาสน์ช่อห้อยมุกดาหาร
เทียมม้าผันผยองเผ่นทะยาน สารถีขับผ่านดั่งลมพัด
เครื่องสูงบังแทรกชุมสาย ธงริ้วทิวรายปลายสะบัด
กลองชนะก้องสนั่นพงพนัส ขนัดฆ้องแตรขานประสานกัน
หมู่ทหารล้วนห้าวคะนองหาญ โห่สะท้านเสียงสะเทือนสุธาลั่น
ผงคลีฟุ้งกลุ้มชอุ่มควัน เร่งขับพลขันธ์รีบไป ฯ
๏ ครั้นถึงขอบเขาจักรวาล ยอดตระหง่านเงื้อมงํ้าสูงใหญ่
เห็นโรงพิธีอำไพ อยู่กลางดงไผ่โอฬาร์
มีหมู่อสุรกุมภัณฑ์ สามชั้นล้อมวงรักษา
ชั้นในไว้หมู่อสุรา ประจำกองกาลาอาหุดี
อินทรชิตนั้นนั่งหลับเนตร อ่านเวทแต่งกายเป็นฤๅษี
อยู่กลางโรงราชพิธี เหนืออาสน์มณีอลงกรณ์
มีความชื่นชมโสมนัส พระหัตถ์จับพรหมาสตร์แสงศร
พาดสายหมายมุ่งราญรอน น้องพระสี่กรก็แผลงไป ฯ
๏ สำเนียงดั่งเสียงลมกาล ขุนเขาจักรวาลก็หวั่นไหว
ต้องหมู่พหลพลไกร ยับไปทั้งโรงพิธี ฯ
๏ บัดนั้น หนุมานองคตกระบี่ศรี
ทั้งสิบแปดมงกุฎเสนี กับพวกโยธีวานร
ต่างตนสำแดงฤทธิรงค์ อาจองดั่งพญาไกรสร
เข้าไล่สังหารราญรอน เหล่าพลนิกรกุมภัณฑ์ ฯ
๏ หัวขาดตีนขาดตัวขาด เกลื่อนกลาดสิ้นชีพอาสัญ
วิ่งแยกแตกยับทับกัน พัลวันไม่เป็นสมประดี ฯ
๏ เมื่อนั้น อินทรชิตสิทธิศักดิ์ยักษี
ได้ยินเสียงสำเนียงโกลี อสุรีลืมเนตรเห็นพระลักษมณ์
ยกพวกโยธาพลากร ตามมาราญรอนหาญหัก
ทำลายพิธีขุนยักษ์ ลูกท้าวทศพักตร์ตะลึงไป ฯ
๏ บัดนั้น คำแหงหนุมานทหารใหญ่
ยืนอยู่ตรงหน้ารถชัย ตบมือไยไพอสุรา
เหวยเหวยดูกรอินทรชิต ทะนงฤทธิ์อวดตัวว่าแกล้วกล้า
ทำศึกดีแต่มารยา ลอบลักลวงฆ่าราวี
ไหนว่าจะยกพลไกร ไปอยุธยาบุรีศรี
อันถ้อยคำของท่านพาที ดั่งหนึ่งสตรีมิใช่ชาย
ไม่มีความอัปยศอดสู แก่หมู่ไตรโลกทั้งหลาย
ถ้าเอ็งรักตัวกลัวตาย จงน้อมกายน้อมเศียรอสุรา
กราบลงแทบเบื้องบาทบงสุ์ น้องพระหริวงศ์นาถา
พระองค์ผู้ทรงศักดา จะประทานชีวาขุนมาร ฯ
๏ เมื่อนั้น อินทรชิตฤทธิไกรใจหาญ
ฟังวานรกล่าวเป็นคำพาล โกรธดั่งเพลิงกาลมาจ่อใจ
จึ่งผุดลุกขึ้นกระทืบบาท พสุธาอากาศหวาดไหว
เหม่เหม่ดูดู๋ไอ้ลิงไพร เหตุใดมากล่าวอหังการ์
ลืมไปแล้วหรือไอ้วานร แต่กลิ้งอยู่ด้วยกรยักษา
เกลื่อนกลาดดาษพื้นพสุธา ทั้งเจ้าทั้งข้าด้วยกัน
หากได้พิเภกเป็นคู่คิด หาไม่ชีวิตจะอาสัญ
พวกมึงดั่งหนึ่งแมลงวัน หรือจะครั่นมือกูผู้ฤทธี
ว่าพลางกวัดแกว่งศรทรง ไล่พวกจัตุรงค์ยักษี
ให้เข้าหักโหมโจมตี กับพลโยธีวานร ฯ
๏ บัดนั้น จึ่งพวกพลมารชาญสมร
ได้ฟังลูกท้าวยี่สิบกร ต่างแผลงฤทธิรอนเข้าราวี ฯ
๏ บ้างยิงบ้างแย้งแทงฟัน พัลวันกับพวกกระบี่ศรี
รับรองป้องกันในที ต่างหนีต่างไล่วุ่นไป ฯ
๏ บัดนั้น โยธาวานรน้อยใหญ่
ผาดโผนโจนวับว่องไว ทะลวงไล่รบรุกบุกบัน ฯ
๏ ลิงสิบจับยักษ์ร้อยตน อลวนกลอกกลับดั่งจักรผัน
บ้างตบกัดฟัดฟาดแทงฟัน กุมภัณฑ์ตายกลาดดาษดา ฯ
๏ บัดนั้น จึ่งหมู่อสุรศักดิ์ยักษา
ยิ่งตายยิ่งต้อนกันเข้ามา ตีตอบโยธาวานร ฯ
๏ พุ่งซัดอาวุธดั่งห่าฝน ลางตนก็ยิงธนูศร
ต่างกล้าต่างหาญราญรอน ประจัญกรไม่ละลดกัน ฯ
๏ บัดนั้น พวกพลกระบี่แข็งขัน
วิ่งผลุนหมุนเข้าโรมรัน โห่สนั่นครั่นครื้นสุธาธาร ฯ
๏ ลางลิงฉวยชิงอาวุธยักษ์ ไล่หักเอาด้วยกำลังหาญ
ต่างตนฟันฟอนรอนราญ พลมารตายแตกไม่สมประดี ฯ
๏ เมื่อนั้น อินทรชิตสิทธิศักดิ์ยักษี
เห็นวานรไล่ฆ่าโยธี ต่างหนีอุตลุดวุ่นไป
โกรธาขบเขี้ยวเคี้ยวฟัน กระทืบบาทสนั่นหวั่นไหว
จับวิษณุปาณัมศรชัย พาดสายแผลงไปด้วยฤทธา ฯ
๏ เสียงสะเทือนเลื่อนลั่นบรรพต เป็นเพลิงกรดร้อนแรงแสงกล้า
ต้องพลวานรมรณา เกลื่อนกลาดดาษป่าพนาดอน ฯ
๏ เมื่อนั้น น้องพระอวตารชาญสมร
เห็นอินทรชิตฤทธิรอน แผลงศรมาเป็นเพลิงกาล
ต้องหมู่กระบี่รี้พล วายชนม์สิ้นชีพสังขาร
กลิ้งกลาดดาษพื้นสุธาธาร ผ่านฟ้ากริ้วโกรธดั่งอัคคี
จึ่งจับอัคนิวาตพาดสาย หมายล้างอาวุธยักษี
น้าวหน่วงด้วยกำลังฤทธี น้องพระจักรีก็แผลงไป ฯ
๏ เปรี้ยงเปรี้ยงดั่งเสียงฟ้าฟาด เกลื่อนกลาดไม่นับเล่มได้
เกิดเป็นห่าฝนดับไฟ ไล่ล้างศรชัยอสุรา
เป็นภัสมธุลีแหลกลง แล้วไปต้ององค์ยักษา
ติดเต็มทั่วทั้งกายา ด้วยฤทธาน้องพระสี่กร
บรรดาวานรที่วายชนม์ ต้องฝนลมเกิดด้วยแสงศร
ก็เป็นขึ้นด้วยกำลังฤทธิรอน ตบกรโห่เย้ยอสุรี ฯ
๏ เมื่อนั้น ลูกท้าวทศพักตร์ยักษี
ต้องศรเจ็บทั่วทั้งอินทรีย์ ร้อนดั่งอัคคีบรรลัยกัลป์
แล้วกระบี่เย้ยเยาะจำเพาะพักตร์ ขุนยักษ์กริ้วโกรธตัวสั่น
อุตส่าห์แข็งใจขบฟัน ก็ร่ายพระเวทอันฤทธา ฯ
๏ ครั้นถ้วนเจ็ดคาบก็เป่าลง ลูบไปทั่วองค์ยักษา
ศรนั้นก็หลุดดั่งจินดา อสุราคิดแค้นแน่นใจ
กระทืบบาทผาดแผลงสิงหนาท พสุธาอากาศหวาดไหว
โลดโผนโจนจ้วงทะลวงไป เข้าไล่เข่นฆ่าวานร ฯ
๏ ตีซ้ายป่ายขวาอุตลุด สำแดงฤทธิรุทรดั่งไกรสร
จนหน้ารถน้องพระสี่กร โผนเข้าจับงอนด้วยฤทธี ฯ
๏ เมื่อนั้น พระลักษมณ์ทรงสวัสดิ์รัศมี
เห็นอินทรชิตอสุรี ไล่ตีวานรเข้ามา
พระกรกวัดแกว่งศรทรง หวดไปต้ององค์ยักษา
โจนจากรถแก้วแววฟ้า ปีนขึ้นเหยียบบ่ากุมภัณฑ์ ฯ
๏ สองจับสัประยุทธ์สับสน อลวนกลอกกลับดังจักรผัน
ต่างคล่องว่องไวด้วยกัน ตีรันไม่ละลดกร ฯ
๏ เมื่อนั้น ลูกท้าวทศกัณฐ์ชาญสมร
รับรองป้องปัดด้วยฤทธิรอน แกว่งศรเข้าไล่ราวี ฯ
๏ เท้าหนึ่งเหยียบเข่าพระอนุชา มือขวานั้นเงื้อศรศรี
เปลี่ยนท่าง่ารับกันในที ต่างปัดต่างตีพัลวัน ฯ
๏ เมื่อนั้น พระลักษมณ์สุริย์วงศ์รังสรรค์
ต่อกรรอนรบกุมภัณฑ์ ไล่รุกบุกบันประจัญบาน ฯ
๏ หวดด้วยพระแสงศรทรง ต้ององค์อินทรชิตใจหาญ
ซวนไปถูกเขาจักรวาล เสียงสะท้านสะเทือนปัถพี ฯ
๏ เมื่อนั้น อินทรชิตสิทธิศักดิ์ยักษี
มิได้เจ็บชํ้าอินทรีย์ อสุรีผุดลุกขึ้นยืนยัน
จึงชักแสงศรนาคบาศ อันมีอำนาจแผ่นดินลั่น
ประนมกรเหนือเศียรกุมภัณฑ์ อภิวันท์ร่ายเวทวิทยา
๏ บัดนั้น ฝ่ายพญาพิเภกยักษา
เห็นลูกทศเศียรอสุรา บูชานาคบาศพรหมาน
จึ่งทูลน้องพระหริวงศ์ ว่าองค์อินทรชิตใจหาญ
จับศรนาคบาศชัยชาญ อ่านเวทจะแผลงมาราวี
พระองค์ผู้ทรงฤทธิรอน จงระวังล้างศรยักษี
ให้ยับเป็นภัสมธุลี แม้นไม่ทันทีจะเสียการ ฯ
๏ เมื่อนั้น พระลักษมณ์ผู้ปรีชาชาญ
ได้ฟังพิเภกขุนมาร ก็เตรียมการระวังปัจจามิตร
จึ่งชักพลายวาตขึ้นพาดสาย พระเนตรหมายจะล้างศรสิทธิ์
ของอสุรินทร์อินทรชิต ทรงฤทธิ์เขม้นไม่วางตา ฯ
๏ เมื่อนั้น อินทรชิตสุริย์วงศ์ยักษา
ครั้นเสร็จอ่านเวทวิทยา อสุราพาดสายแผลงไป ฯ
๏ สำเนียงเสียงดั่งลมกรด บรรพตจักรวาลสะท้านไหว
เป็นนาคาแผลงฤทธิไกร เกลื่อนกลาดทั้งในอัมพร ฯ
๏ เมื่อนั้น น้องพระหริรักษ์ชาญสมร
แลเห็นอินทรชิตฤทธิรอน วางศรมาเป็นนาคา
แต่ละตัวสำแดงแผลงฤทธิ์ พ่นพิษควันกลุ้มเวหา
จึ่งน้าวหน่วงศิลป์ชัยอันศักดา ผ่านฟ้าก็แผลงไปทันที ฯ
๏ พลายวาตสำแดงฤทธิรุทร กลายเป็นครุฑราชปักษี
เกลื่อนกลาดถาบถาราวี เข้าจิกนาคีวุ่นไป
โฉบฉาบคาบคั้นนาคบาศ ตายกลาดไม่ทนกำลังได้
ศรยักษ์พ่ายแพ้ด้วยฤทธิไกร ละเอียดไปไม่ทันพริบตา ฯ
๏ เมื่อนั้น ลูกท้าวทศพักตร์ยักษา
เห็นศรพระลักษมณ์แผลงมา เป็นพญาครุฑาฤทธิรอน
ถาโถมโจมจับนาคบาศ ทำอำนาจดั่งพญาไกรสร
พ่ายแพ้ตายสิ้นในอัมพร โกรธดั่งไฟฟอนจ่อใจ
จึ่งชักพรหมาสตร์ศรทรง ขององค์พระอิศวรประสาทให้
ทูลขึ้นเหนือเศียรเกล้าไว้ สำรวมใจร่ายเวทวิทยา ฯ
๏ บัดนั้น ฝ่ายพญาพิเภกยักษา
แลเห็นลูกเจ้าลงกา บูชาพรหมาสตร์อันเรืองฤทธิ์
จึ่งน้อมเศียรเกล้าบังคมทูล น้องพระนเรนทร์สูรจักรกฤษณ์
บัดนี้อสุรินทร์อินทรชิต ปลุกฤทธิ์พรหมาสตร์ศรชัย
พระองค์จงระวังกายา ล้างศิลป์อสุราเสียให้ได้
ตัวมันก็จะแพ้ฤทธิไกร ด้วยไม่มีสิ่งใดจะโรมรัน ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังพิเภกกุมภัณฑ์ ทรงธรรม์ชื่นชมยินดี
จึ่งชักพรหมาสตร์มาพาดสาย ตาหมายเขม้นดูยักษี
หวังว่ามิให้เสียที แก่ศรอสุรีพาลา ฯ
๏ เมื่อนั้น อินทรชิตฤทธิไกรใจกล้า
ครั้นเสร็จร่ายเวทวิทยา อสุราก็ผาดแผลงไป ฯ
๏ เสียงสนั่นครั่นครื้นกึกก้อง สะเทือนท้องจักรวาลเขาใหญ่
เป็นสรรพอาวุธเกรียงไกร เต็มในอากาศด้วยฤทธี ฯ
๏ เมื่อนั้น พระลักษมณ์ทรงสวัสดิ์รัศมี
เห็นอินทรชิตอสุรี แผลงศรศรีมาเป็นอาวุธ
เกลื่อนกลาดดาษพื้นเมฆา จะนับคณนาไม่สิ้นสุด
จึ่งแผลงพรหมาสตร์ฤทธิรุทร ไปล้างอาวุธกุมภัณฑ์ ฯ
๏ เปรี้ยงเปรี้ยงดั่งเสียงอสุนี ธาตรีสะเทือนเลื่อนลั่น
เกิดเป็นพายุลมกัลป์ พัดอาวุธนั้นละเอียดไป
แล้วต้องม้ารถคชสาร จัตุรงค์ทวยหาญน้อยใหญ่
ตายกลาดดาษป่าพนาลัย สิ้นทั้งทัพชัยอสุรา ฯ
๏ เมื่อนั้น อินทรชิตสุริย์วงศ์ยักษา
เห็นศรแพ้ศรพระอนุชา ให้เร่าร้อนวิญญาณ์ดั่งเพลิงกาล
ยิ่งสลดระทดฤทัยนัก ขุนยักษ์สุดสิ้นกำลังหาญ
สิ้นทั้งอาวุธจะรอนราญ สิ้นพวกพลมารจะต่อยุทธ์
ผู้เดียวสิ้นรู้สิ้นฤทธิ์ สิ้นคิดหิวโหยเป็นที่สุด
ครั้นจะอยู่ต่อด้วยมนุษย์ ก็ต้องอาวุธลำบากใจ
ชอกชํ้าเจ็บปวดทั้งอินทรีย์ เห็นจะทานฤทธีนั้นไม่ได้
น่าที่จะม้วยบรรลัย จำจะกลับเข้าไปยังลงกา
ลาองค์สมเด็จพระบิตุเรศ พระชนนีเกิดเกศเกศา
สั่งนางสุวรรณกันยุมา แล้วจะยกโยธามาราวี
คิดพลางจับจักรฤทธิรงค์ ทรงนามเมฆสูรเรืองศรี
จบเหนือเศียรเกล้าเมาลี เสร็จแล้วอสุรีก็ขว้างไป ฯ
๏ สำเนียงดั่งลมเพชรหึง อื้ออึงกัมปนาทหวาดไหว
มืดมิดปิดดวงอโณทัย ก็เหาะไปยังกรุงลงกา ฯ
๏ เมื่อนั้น พระลักษมณ์สุริย์วงศ์นาถา
ขึ้นศรจะล้างอสุรา เห็นดินฟ้ามืดมัวไปทั่วทิศ
ไม่ปรากฏกายกุมภัณฑ์ ทรงธรรม์จึ่งมีประกาศิต
ดูกรพิเภกผู้ร่วมคิด เหตุใดอินทรชิตอสุรี
รณรงค์กันอยู่แล้วไปไหน จึ่งไม่เห็นกายยักษี
หรือจะคิดกลศึกมาราวี เรานี้ฉงนในวิญญาณ์ ฯ
๏ บัดนั้น พญาพิเภกยักษา
ได้ฟังพระราชบัญชา อสุรากราบทูลสนองไป
วันนี้อินทรชิตมาต่อยุทธ์ พลสี่สิบสมุทรหาเหลือไม่
สิ้นทั้งอาวุธจะชิงชัย เปลี่ยวใจสิ้นคิดขุนมาร
จึ่งขว้างเมฆสูรจักรกรด ให้บังบดซึ่งแสงสุริย์ฉาน
ตัวมันไปโดยคัคนานต์ คืนเข้าราชฐานลงกา
หวังจะสั่งมารดาบิตุรงค์ ญาติวงศ์ลูกเมียยักษา
เสร็จแล้วจะยกโยธา ออกมาเข่นฆ่าราวี ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังพิเภกอสุรี ภูมีไม่ไว้วางใจ
พระกรกุมศรพรหมาสตร์ จะประมาทพระทัยก็หาไม่
คอยทีอยู่ที่จะชิงชัย ระวังมิใคร่จะวางตา ฯ
๏ เมื่อนั้น ฝ่ายองค์อินทรชิตยักษา
ครั้นถึงพิชัยลงกา อสุราไปเฝ้าพระชนนี ฯ
๏ กราบลงกับเบื้องบทเรศ ชลนัยน์นองเนตรยักษี
อาดูรพูนเทวษพันทวี อสุรีซบพักตร์กับบาทา ฯ
๏ เมื่อนั้น นางมณโฑเยาวยอดเสน่หา
เห็นโอรสผู้ร่วมชีวา โลหิตติดมาทั้งกาย
ตระหนกตกใจด้วยความรัก นงลักษณ์ตัวสั่นขวัญหาย
สวมสอดกอดองค์พระลูกชาย โฉมฉายจึ่งตรัสถามไป
ตัวเจ้าสิทำพิธีการ ยังเนินจักรวาลเขาใหญ่
แม่นี้เห็นเป็นประหลาดใจ เหตุใดบาดเจ็บทั้งอินทรีย์ ฯ
๏ เมื่อนั้น อินทรชิตสุริย์วงศ์ยักษี
ได้ฟังสมเด็จพระชนนี ชุลีกรสนองพระวาจา
ลูกไปตั้งตบะชำระกาย ยังเนินทรายจักรวาลภูผา
ไม่ทันเสร็จกิจวิทยา ข้าศึกนั้นตามไปรอนราญ
ได้รบกับองค์พระลักษมณ์ สงครามนั้นหนักหักหาญ
พลสี่สิบสมุทรบรรลัยลาญ ด้วยมือพวกพาลไพรี
สิ้นสุดรถรัตน์อัสดร อีกทั้งกุญชรราชสีห์
ต้องศรบาดเจ็บทั้งอินทรีย์ ปิ้มว่าชีวีจะบรรลัย
สิ้นฤทธิ์สิ้นคิดสิ้นอาวุธ จะต่อกรมนุษย์นั้นไม่ได้
ผู้เดียวสุดที่จะชิงชัย จึ่งหนีไพรีเข้ามา
หวังจะลาบาทพระแม่เจ้า อันบังเกิดเกล้าเกศา
กับองค์สมเด็จพระบิดา แล้วจะยกโยธาไปราวี ฯ
๏ เมื่อนั้น นวลนางมณโฑมารศรี
ได้ฟังเพียงสิ้นสมประดี โศกีกอดองค์พระลูกรัก
ชลนัยน์อาบพักตร์อัคเรศ แสนเทวษพ่างเพียงอกหัก
สองกรค่อนทรวงเข้าฮักฮัก นงลักษณ์ครวญครํ่ารํ่าไร ฯ
๏ โอ้ว่าเจ้าดวงนัยนา แม่บำรุงเลี้ยงมาจนใหญ่
มิให้ระคายเท่ายองใย หวังจะได้สืบวงศ์พรหมาน
เดิมทีแม่นี้ก็ได้ห้าม ไม่ฟังความขืนอวดกำลังหาญ
ออกไปต่อกรรอนราญ ด้วยใจเป็นพาลอหังการ์
ทั้งนี้เพราะองค์พระบิตุเรศ ฟังเหตุเชื่อสำมนักขา
พระลักษมณ์พระรามจึ่งตามมา เคี่ยวฆ่าสังหารราญรอน
อินทรชิตลูกรักของแม่เอ๋ย ทรามเชยจงงดอยู่ก่อน
แม่จะขึ้นไปทูลพระบิดร อ้อนวอนผ่อนปรนให้พ้นภัย
รํ่าพลางพิศพักตร์พระโอรส แสนระทดทอดถอนใจใหญ่
แสนทุกข์แสนโศกาลัย อรไทเพียงสิ้นสมประดี ฯ
๏ แล้วพาลูกรักยุรยาตร ลงจากปราสาทมณีศรี
ขึ้นเฝ้าสมเด็จพระสามี ในที่สิริไสยา ฯ
๏ ครั้นถึงน้อมเศียรบังคมทูล นเรนทร์สูรปิ่นภพยักษา
ว่าอินทรชิตอสุรา ยกพลโยธาพลากร
ออกไปตั้งกิจพิธีการ ยังเนินจักรวาลสิงขร
พระลักษมณ์กับพวกวานร ตามไปราญรอนถึงบรรพต
ยกเข้าหักโหมโจมตี ทำลายพิธีเสียได้หมด
สิ้นทั้งคชาม้ารถ ทั้งทศโยธาก็วายปราณ
แต่ลูกรักผู้เดียวเคี่ยวฆ่า สุดปัญญาจะต่อกำลังหาญ
สิ้นสุดอาวุธจะรอนราญ ปิ้มเสียชนมานแก่ไพรี
จึ่งกลับเข้ามาบังคมบาท พระบิตุรงค์ธิราชเรืองศรี
พระองค์ผู้ทรงธรณี ใช่ที่จะไร้อนงค์ใน
อย่าพะวงด้วยสีดาโฉมงาม ผัวเขามาตามจงส่งให้
สงครามก็จะระงับไป ลูกเราจะไม่มรณา ฯ
๏ เมื่อนั้น ทศเศียรสุริย์วงศ์ยักษา
ได้ฟังองค์อัครชายา จะให้ส่งสีดายุพาพาล
ความโกรธความแค้นนั้นสุดคิด ดั่งเอาปืนพิษมาสังหาร
ปักลงที่ทรวงพญามาร จึ่งมีโองการตรัสไป
ดูดู๋มนโฑเทวี ควรหรือพาทีฉะนี้ได้
จะให้ส่งสีดาอรไท ด้วยใจเกียดกันฉันทา
เจ้ากลัวจะเรียงเคียงพักตร์ จึ่งแค้นนักเคียดขึ้งหึงสา
ช่างอุบายถ่ายเทด้วยมารยา เจรจาให้เห็นเป็นว่าดี
ใช่เราเป็นคนโง่เง่า จะไม่รู้ทันเท่าโฉมศรี
อันนางสีดานารี ดั่งดวงชีวีดวงใจ
มาตรแม้นถึงพรหมลิขิต สู้เสียชีวิตไม่ส่งให้
รักลูกจงเชิญลูกไว้ ตัวกูจะไปรอนราญ ฯ
๏ เมื่อนั้น นางมณโฑเยาวยอดสงสาร
เห็นพระองค์กริ้วโกรธดั่งเพลิงกาล เยาวมาลย์เพียงสิ้นชีวัน
ชลนัยน์ไหลอาบพักตรา สุดปัญญาที่จะคิดผ่อนผัน
แสนโศกโศกาจาบัลย์ กัลยาไม่เป็นสมประดี ฯ
๏ เมื่อนั้น อินทรชิตสุริย์วงศ์ยักษี
เห็นพระมารดาโศกี ชุลีกรกราบบาทแล้วทูลไป
ตัวลูกเกิดมาเป็นชายชาญ จะกลัวการสงครามกระไรได้
ถึงกรรมแล้วจำจะบรรลัย ไม่คิดเสียดายชีวา
มาตรแม้นถึงตายจะไว้ยศ ให้ปรากฏเกียรติไปภายหน้า
ลูกรักจะถวายบังคมลา พระมารดาอย่าทรงโศกี
ขอฝากยามลิวันกันยุเวก เอกองค์หลานน้อยทั้งสองศรี
กับสุวรรณกันยุมาเทวี ทั้งอนงค์นารีกำนัลใน
ผิดพลั้งจงช่วยสั่งสอน พระมารดรโปรดเกล้าเอาใจใส่
ทั้งศฤงคารบริวารข้าไท ขอถวายไว้ใต้บาทา
สั่งแล้วน้อมเศียรบังคมทูล นเรนทร์สูรบิตุเรศยักษา
ตัวลูกก็เป็นชาติอาชา จะกลัวมรณาอย่าพึงคิด
อันซึ่งเกิดมาเป็นรูปกาย ไม่เว้นตายด้วยพรหมลิขิต
จะอาสาพระองค์ทรงฤทธิ์ กว่าจะสิ้นชีวิตในครั้งนี้
ขอฝากสมเด็จพระมารดา ของข้าไว้ใต้บทศรี
ภายหลังจงได้ปรานี อย่าให้มีราคีภัยพาล ฯ
๏ เมื่อนั้น ทศเศียรสุริย์วงศ์ใจหาญ
ฟังโอรสร่วมชนมาน ดั่งสุธาธารทิพย์มารดกาย
พักตร์ผ่องเพียงดวงจันทรา ที่กริ้วโกรธานั้นสูญหาย
สวมสอดกอดองค์พระลูกชาย สายสวาทของพ่อผู้ยอดรัก
ตัวเจ้าก็ทรงอานุภาพ ปราบไปได้ทั่วทั้งไตรจักร
แต่โกสีย์ที่มีฤทธิ์นัก ยังหักเสียได้ด้วยเดชา
ทำไมกับมนุษย์เดินดิน กับพวกพานรินทร์กระบี่ป่า
ไหนจะต้านทานกรของลูกยา ไม่ช้าก็จะม้วยบรรลัย
ว่าแล้วจึ่งองค์พญามาร หยิบศรสุรกานต์ประทานให้
ศรนี้เลิศลบภพไตร ผู้ใดไม่ต้านทานฤทธิ์
ขององค์สมเด็จพระอัยกา ผ่านฟ้าปราบได้ถึงดุสิต
เจ้าอย่าเกรงมือปัจจามิตร เร่งคิดออกไปราวี
ฆ่าเสียให้สิ้นเสี้ยนศึก ซึ่งห้าวฮึกดูหมิ่นยักษี
ให้ปรากฏเกียรติไว้ในธาตรี ศรีสวัสดิ์จงมีแก่ลูกยา ฯ
๏ เมื่อนั้น อินทรชิตสุริย์วงศ์ยักษา
รับศรกับพรพระบิดา ด้วยเกรงอาชญาก็จำใจ
พิศพักตร์สมเด็จพระชนนี อสุรีทอดถอนใจใหญ่
ถวายบังคมลาคลาไคล ไปยังปราสาทอลงกรณ์ ฯ
๏ ลดองค์ลงเหนือบัลลังก์อาสน์ ในห้องทิพมาศประภัสสร
นั่งแนบแอบองค์บังอร ทอดถอนฤทัยอาลัยนัก
ชลนัยน์คลอคลองนองเนตร แสนเทวษพ่างเพียงอกหัก
สวมสอดกอดองค์นงลักษณ์ พิศพักตร์แล้วมีวาที
ดูกรสุวรรณกันยุมา แก้วตาแสนสุดสวาทพี่
วันนี้อริราชไพรี ยกพวกกระบี่ไปราญรอน
ทำลายล้างกิจพิธีการ ถึงเนินจักรวาลสิงขร
สังหารโยธาพลากร ตายยับซับซ้อนทั้งทัพชัย
ตัวพี่ผู้เดียวออกต่อยุทธ์ จนสิ้นอาวุธหาเหลือไม่
ต้องศรมนุษย์วุฒิไกร ยับไปทั่วทั้งกายา
เข้ามาหวังว่าจะสั่งเจ้า ยุพเยาว์ผู้ยอดเสน่หา
จำเป็นจำจากวนิดา แก้วตาค่อยอยู่จงดี
อุตส่าห์เลี้ยงสองโอรสราช อย่าประมาทหลงลืมคำพี่
ฝากกายพระชนกชนนี อย่าให้มีราคีแผ้วพาน
โอ้ว่าตั้งแต่จะแลลับ เหมือนเดือนดับอับแสงสุริย์ฉาน
ขอฝากฝูงสนมบริวาร เยาวมาลย์จงได้เมตตา
ว่าพลางอุ้มสองพระลูกรัก ขึ้นไว้เหนือตักยักษา
จุมพิตพิศพักตร์แล้วโศกา ดั่งว่าจะสิ้นสมประดี ฯ
๏ เมื่อนั้น นางสุวรรณกันยุมาโฉมศรี
ได้ฟังพระราชสามี เทวีตระหนกตกใจ
ซบพักตร์สะอื้นแสนเทวษ ชลเนตรแถวถั่งหลั่งไหล
กอดข้อพระบาทเข้าไว้ อรไทรำพันโศกา ฯ
๏ โอ้ว่าพระจอมมงกุฎเมือง เรืองเดชปราบได้ทุกทิศา
แต่โกสีย์เป็นเจ้าแก่เทวา ยังว่าไม่ต้านทานฤทธิ์
ครั้งนี้ควรหรือมาเสียที แต่กระบี่มนุษย์กระจิหริด
จนถึงสุดสิ้นชีวิต คิดเห็นเป็นน่าอนาถใจ
พระทูลกระหม่อมของเมียเอ๋ย กรรมสิ่งใดเลยมาซัดให้
จะผินพักตร์ไปพึ่งผู้ใด เหมือนองค์ภูวไนยเลี้ยงมา
แต่นี้จะแสนทุกข์ทุกคํ่าเช้า จะเปลี่ยวเปล่าเศร้าโทมนัสสา
เคยเฝ้ามิได้เฝ้าบาทา จะมีแต่โศกาอาวรณ์
จะหาไหนได้เหมือนพระทรงฤทธิ์ หนักเบาชอบผิดช่วยสั่งสอน
พระคุณพ่างเพียงบิดร สว่างร้อนร่มเกล้าเมาลี
พระองค์จงทรงพระเมตตา โปรดข้าผู้รองบทศรี
งดอยู่สักสามราตรี อย่าเพ่อกรีพลออกราญรอน
กว่าจะสิ้นที่พระเคราะห์ร้าย ซึ่งโหรทำนายไว้แต่ก่อน
จึ่งยกโยธาพลากร ไปราญรอนข้าศึกให้มรณา
ตัวข้าจะได้พึ่งบาทบงสุ์ องค์พระลูกเจ้าไปภายหน้า
รํ่าพลางทางทรงโศกา กัลยาเพียงสิ้นสมประดี ฯ
๏ บัดนั้น ฝูงนางกำนัลสาวศรี
เห็นสองกษัตริย์ทรงโศกี ด้วยจะสิ้นชีวีจากกัน
บรรดาอนงค์นางใน ตกใจหน้าซีดไม่มีขวัญ
ตีอกโศกาจาบัลย์ รำพันรํ่ารักอสุรา ฯ
๏ โอ้ว่าพระหน่อสุริย์วงศ์ พงศ์พรหมธิราชนาถา
พระเดชเคยปกเกศมา ดั่งฉัตรรัตนาอลงกรณ์
อกเอ๋ยจะพึ่งผู้ใดเล่า ให้ร่มเกล้าเหมือนองค์พระทรงศร
จะแสนทุกข์แสนเทวษอาวรณ์ แสนโศกเร่าร้อนไม่รู้วาย
ตั้งแต่วันนี้จะแลลับ ประทีปแก้วจะดับสูญหาย
น่าที่จะกระจัดพลัดพราย ไม่มีสิ่งสบายสักนาที
ทีนี้เวียงวังจะเย็นเยียบ สงัดเงียบพิณพาทย์ดีดสี
จะมีแต่แสนโศกโศกี อึงมี่ไม่เว้นเวลา
ยามกินจะกินแต่ชลเนตร พูนเทวษเศร้าโทมนัสสา
รํ่าพลางกลิ้งเกลือกโศกา ดั่งว่าจะสิ้นสมประดี ฯ
๏ เมื่อนั้น อินทรชิตสุริย์วงศ์ยักษี
เห็นองค์อัครราชเทวี กับสนมนารีรํ่าไร
ความทุกข์ความอาลัยนั้นสุดคิด ร้อนจิตดั่งหนึ่งเพลิงไหม้
สวมสอดกอดนางเข้าไว้ รับขวัญปลอบไปด้วยวาจา ฯ
๏ เจ้าอย่าโศกาอาวรณ์ ทุกข์ร้อนนักเลยฟังพี่ว่า
บรรดาที่สัตว์เกิดมา น่าที่ไม่พ้นความตาย
แต่เขาพระเมรุอันสูงสุด เป็นมงกุฎหลักโลกทั้งหลาย
ต้องบรรลัยกัลป์อันตราย ย่อมแตกทำลายไปเหมือนกัน
ตัวเราเป็นวงศ์พรหเมศ เลื่องชื่อลือเดชทั้งสรวงสวรรค์
สู้ตายไม่เสียดายชีวัน ขวัญเมืองค่อยอยู่สวัสดี
เจ้าจงรักอายเสียดายหน้า จำคำพี่ว่านะโฉมศรี
ทั้งฝูงอนงค์นารี อย่าให้มีราคีติดไป
ว่าพลางลูบหลังนงลักษณ์ พิศพักตร์ทอดถอนใจใหญ่
ให้พะวงด้วยอนงค์นางใน อาลัยพูนเพิ่มพันทวี
กลับคิดมานะฮึกหาญ ด้วยอหังการยักษี
ขืนใจเสด็จจรลี ออกมาจากที่ไสยา ฯ
๏ ลดองค์ลงเหนือบัลลังก์อาสน์ พร้อมเสนามาตย์ซ้ายขวา
จึ่งมีพระราชบัญชา สั่งกาลจักรกุมภัณฑ์
จงจัดม้ารถคชสาร พลมารเรี่ยวแรงแข็งขัน
สรรพด้วยอาวุธครบครัน ให้ทันศุภฤกษ์นาที ฯ
๏ บัดนั้น จึ่งกาลจักรยักษี
รับสั่งถวายอัญชุลี อสุรีก็รีบออกมา ฯ
๏ เกณฑ์หมู่ทหารชาญณรงค์ สี่หมู่อาจองแกล้วกล้า
ขุนช้างขี่ช้างชนะงา ขุนม้าขี่ม้าอัสดร
ขุนรถก็ขี่รถศึก เทียมโตโคถึกไกรสร
ขุนพลตรวจพลนิกร ตีต้อนขับไล่กันวุ่นวาย
ได้แต่ตัวนายไพร่หลบ บ้างพบแต่ไพร่นายหาย
พลมารซุกซอนซ่อนกาย กลัวตายไม่อาจไปประจญ
บ้างฉุดแม่ยายลูกเมียมา ตีด่าเร่งกันกุลาหล
จึ่งครบตามที่บาญชีพล อลวนคอยท่าเสด็จจร ฯ
๏ เมื่อนั้น อินทรชิตสุริย์วงศ์ทรงศร
ครั้นเสร็จซึ่งจัดพลากร บทจรมาสรงชลธาร ฯ
๏ ให้ไขท่อแก้วปทุมทอง นํ้าทิพย์เป็นละอองหอมหวาน
สุคนธ์ปนปรุงสุมามาลย์ สนับเพลาก้านกระหนกนกกลาย
ภูษาโขมพัสตร์พื้นแดง เครือแย่งทองประสานฉานฉาย
ชายไหวชายแครงสะบัดปลาย ฉลององค์เป็นลายรูปสุบรรณ
เกราะแก้วสุรกานต์โชติช่วง รัดอกเพชรพวงดวงกุดั่น
ตาบทิศทับทรวงสังวาลวัลย์ ทองกรมังกรพันพาหุรัด
ธำมรงค์เรือนเก็จเพชรเหลือง อร่ามเรืองรายถ้วนนิ้วพระหัตถ์
ทรงมหามงกุฎดอกไม้ทัด กรรเจียกแก้วจำรัสอลงกรณ์
พิศทรงดั่งองค์เทวราช งามลํ้าประหลาดกว่าแต่ก่อน
พระหัตถ์จับศรสิทธิ์ฤทธิรอน บทจรไปเฝ้าพระมารดา ฯ
๏ ครั้นถึงน้อมเศียรบังคมบาท พระชนนีธิราชยักษา
ทูลว่าลูกรักจักขอลา ยกหมู่โยธาพลากร
ออกไปรณรงค์ด้วยพวกพาล ยังเนินจักรวาลสิงขร
พระองค์ค่อยอยู่สถาวร อย่าทุกข์ร้อนโศกาอาลัย
อันตัวของลูกครั้งนี้ ที่จะรอดชีวีนั้นหาไม่
แม้นได้ประมาทสิ่งใด ให้เคืองใต้เบื้องบาทา
ด้วยกายวาจามโนกรรม ซึ่งจะนำให้ทุกข์ไปภายหน้า
พระแม่เจ้าจงได้เมตตา อย่าให้มีเวราแก่ลูกรัก
ทูลพลางสะท้อนถอนใจ อาลัยพ่างเพียงอกหัก
ชลนัยน์ไหลลงอาบพักตร์ ขุนยักษ์แสนโศกโศกี ฯ
๏ เมื่อนั้น นวลนางมณโฑมารศรี
เห็นลูกรักร่วมชีวี พาทีโศกาอาลัย
ให้เร่าร้อนฤทัยดั่งไฟพิษ ปิ้มจะสิ้นชีวิตลงด้วยได้
สวมสอดกอดลูกเข้าไว้ สะอื้นไห้ครวญครํ่ารำพัน ฯ
๏ นิจจาเอ๋ยเจ้าดวงนัยน์เนตร จอมเกศของแม่เฉลิมขวัญ
เวราสิ่งใดมาตามทัน ให้พลัดพรากจากกันอนาถนัก
เสียแรงเป็นวงศ์พรหมินทร์ เลื่องชื่อลือสิ้นทั้งไตรจักร
ไม่ได้อยู่สืบสุริย์วงศ์ยักษ์ มาตายด้วยปรปักษ์ปัจจามิตร
ควรหรือสมเด็จพระบิดา แม่ว่าโดยดีเอาเป็นผิด
จำให้เจ้าสิ้นชีวิต สุดคิดแม่แล้วในครั้งนี้
เสียดายพิภพอสุรินทร์ จะเสื่อมสิ้นวงศายักษี
รํ่าพลางกอดลูกเข้าโศกี ดั่งหนึ่งชีวีจะมรณา ฯ
๏ เมื่อนั้น อินทรชิตสุริย์วงศ์ยักษา
เห็นองค์สมเด็จพระมารดา โศกาครวญครํ่ารำพัน
ให้เป็นห่วงบ่วงใยอาลัยนัก เพียงจักสิ้นชีพอาสัญ
เร่าร้อนฤทัยดั่งไฟกัลป์ กุมภัณฑ์อุตส่าห์แข็งใจ
ทูลว่าพระองค์อย่าทุกข์ร้อน อาวรณ์นักเลยหาควรไม่
ลูกนี้จะกราบลาไป ชิงชัยด้วยราชไพรี
แม้นว่าบุญมีไม่มรณา จะกลับมารองเบื้องบทศรี
ทูลแล้วย่างเยื้องจรลี จากที่ปราสาทพระมารดร ฯ
๏ เมื่อนั้น นางสุวรรณกันยุมาดวงสมร
กับฝูงอนงค์นิกร อาวรณ์วิ่งตามเสด็จไป ฯ
๏ งามดั่งฝูงนางราชหงส์ อันลงจากจิตรกูฏเขาใหญ่
ต่างตนเข้ากอดพระบาทไว้ ร้องไห้ว่าวอนอสุรี ฯ
๏ กันยุมาว่าโอ้พระยอดรัก จงผินพักตร์ดูข้าบทศรี
มาทิ้งเมียไว้ผู้เดียวนี้ จะมีแต่สิ่งเดือดร้อน
พระองค์จงเอาพระแสงขรรค์ มาพิฆาตฟาดฟันเมียเสียก่อน
จึ่งค่อยยกโยธาพลากร ออกไปราญรอนด้วยพวกภัย
กำนัลว่าโอ้พระปิ่นเกล้า ถึงตายแล้วเกิดเล่าไม่หาได้
บำรุงเลี้ยงข้าทั้งนี้ไว้ ไม่มีลำเอียงให้เสียธรรม์
มาตรแม้นถึงผิดก็สั่งสอน ให้ถาวรเป็นสุขเกษมสันต์
แก้วแหวนเงินทองรางวัล ให้ถ้วนหน้ากันด้วยเมตตา
กันยุมาว่าโอ้ครั้งนี้ จะมีแต่เศร้าโทมนัสสา
สงสารทั้งสองพระลูกยา จะเป็นกำพร้าพระบิดร
จะเปลี่ยวเปล่าเศร้าสร้อยละห้อยใจ ไม่มีผู้ใดจะสั่งสอน
ยามกินจะกลับเป็นยามนอน แม่ลูกทุกข์ร้อนไม่วายวัน
นางสนมว่าโอ้พระสุริย์วงศ์ พงศ์พรหมธิราชรังสรรค์
จะทิ้งข้าผู้เป็นกำนัล ให้พากันทนทุกข์ทุกข์ใจ
ตั้งแต่วันนี้จะไกลบาท แสนอนาถเพียงเลือดตาไหล
รํ่าพลางต่างโศกาลัย ไม่เป็นสติสมประดี ฯ
๏ เมื่อนั้น อินทรชิตสุริย์วงศ์ยักษี
เห็นสุวรรณกันยุมาเทวี กับสนมนารีมารํ่าไร
ให้สลดระทดพระทัยนัก ความรักมิใคร่จะจากได้
กลับมาสวมกอดนางไว้ รับขวัญปลอบไปด้วยวาจา ฯ
๏ สุดเอยสุดสวาท นุชนาฏผู้ยอดเสน่หา
อย่าแสนโศกนักเลยนะแก้วตา ฟังคำพี่ว่าเถิดน้องรัก
เป็นกรรมแล้วจำจะพลัดพราก จากกันครั้งนี้เพียงอกหัก
ให้เป็นห่วงหน่วงใจอาลัยนัก ด้วยนงลักษณ์ของพี่ทุกนางใน
ค่อยปกป้องครองกันจงดี อย่าให้มีราคีสิ่งใดได้
ตัวพี่จะลาเจ้าไป ดวงใจค่อยอยู่สถาวร ฯ
๏ สั่งแล้วเสด็จยุรยาตร ดั่งองค์เทวราชชาญสมร
ออกจากสุรางค์นิกร บทจรขึ้นรถมณี ฯ
๏ จึ่งให้เลิกจัตุรงค์ทวยหาญ แสนเสนามารยักษี
บ่ายหน้าไปทิศหรดี โดยนาทีฤกษ์ยาตรา ฯ
๏ ครั้นออกนอกทวารพระนิเวศน์ เหลือบแลแปรเนตรซ้ายขวา
เห็นปราสาทแก้วแววฟ้า ของพระบิดามารดร
งามเพียงไพชยนต์พิมานมาศ โอภาสจำรัสประภัสสร
คิดถึงสองกษัตริย์แล้วอาวรณ์ จึ่งยอกรเหนือเกล้าเมาลี
โอ้ว่าตั้งแต่จะแลลับ มิได้กลับมารองบทศรี
พระองค์จงอยู่สวัสดี ข้าบาทนี้ขอบังคมลา
อกเอ๋ยแม้นหาลูกไม่ จะใช้ใครให้ออกไปเข่นฆ่า
จะต้องร้อนถึงองค์พระบิดา ยกพวกโยธาออกโรมรัน
โอ้ว่าสงสารพระแม่เจ้า จะอาวรณ์ร้อนเร่าโศกศัลย์
จะทุกข์ตรอมผอมเพียงสิ้นชีวัน ด้วยพระทัยอันกรุณาลูกรัก
ทั้งสุวรรณกันยุมาเทวี จะโศกีพ่างเพียงอกหัก
รํ่าพลางรีบเร่งพลยักษ์ ผันพักตร์ไปตามมรคา ฯ
๏ ครั้นออกมานอกนคเรศ พูนเทวษเศร้าโทมนัสสา
ให้เปลี่ยวเปล่าเยือกเย็นในอุรา ดั่งมาแต่องค์อสุรี
อันโลทันซึ่งขับราชรถ ก็ปรากฏเป็นเพศกระบี่ศรี
ไกรสรกลับกลายอินทรีย์ เป็นหน้าพาชีทุกตัวไป
ทั้งพระพายก็พัดสกัดหน้า เสียงโยธาโห่ดั่งร้องไห้
แร้งกาโฉบฉาบธงชัย กลาบาตตกในหน้ารถ
หมู่วิหคจับเจ่าเหงาสงัด สารพัดเป็นลางประหลาดหมด
บรรดาเครื่องสูงสำหรับยศ ก็ปรากฏรุ่งโรจน์ดั่งเปลวควัน
ขุนมารครั้นเห็นนิมิต ตะลึงคิดวิตกอกสั่น
จนล่วงเขตเข้าสัตภัณฑ์ ถึงเนินบรรพตจักรวาล ฯ
๏ จึ่งให้หยุดจตุรงคโยธา แสนสุรเสนาทวยหาญ
ตั้งลงริมแนวนทีธาร เหนือลานทรายแก้วอลงกรณ์ ฯ
๏ เมื่อนั้น พระลักษมณ์สุริย์วงศ์ทรงศร
ครั้นเห็นอินทรชิตฤทธิรอน ยกพลนิกรออกมา
เกลื่อนกลาดแน่นนันต์นับสมุทร โห่ร้องอุตลุดสำแดงกล้า
ทำทีองอาจอหังการ์ ดั่งว่าจะโถมเข้าชิงชัย
ยิ้มแล้วจึ่งมีบัญชาการ สั่งหมู่ทหารน้อยใหญ่
จงกำชับกันให้มั่นไว้ ฟังดูฤทธิไกรอสุรี ฯ
๏ เมื่อนั้น ลูกท้าวสิบพักตร์ยักษี
ยืนรถอยู่กลางโยธี จึ่งมีพระราชบัญชา
เหวยเหวยดูกรพลมาร จงยกทหารเข้าหักกล้า
ตีทัพกระบี่โยธา ฆ่าเสียให้สิ้นทั้งนั้น
แม้นใครย่อท้อปัจจามิตร กูจะล้างชีวิตให้อาสัญ
ทั้งเจ็ดชั่วโคตรกุมภัณฑ์ ให้สาใจมันไอ้อัปรีย์ ฯ
๏ บัดนั้น ฝ่ายพลทหารยักษี
ได้ฟังพระราชวาที ไม่อาจที่จะเข้าต่อกร
ความกลัวนั้นสุดที่กลัวนัก ดั่งพยัคฆ์เห็นพญาไกรสร
หากเกรงอินทรชิตฤทธิรอน มิรู้ที่ผันผ่อนประการใด
จำเป็นจำใจเข้าต่อสู้ ครั้นจะย่อท้ออยู่ก็ไม่ได้
โลดโผนโจนจ้วงทะลวงไป เข้าไล่เข่นฆ่าราวี ฯ
๏ ยิงแย้งแทงฟันสับสน อลวนกับพวกกระบี่ศรี
เป็นหมู่หมู่เหล่าเหล่าเข้าโจมตี ต่างหนีต่างไล่ราญรอน ฯ
๏ บัดนั้น พวกพลกระบี่ชาญสมร
รบรุกบุกบันประจัญกร โถมเข้าราญรอนหมู่มาร ฯ
๏ พลลิงไล่ชิงอาวุธยักษ์ โหมหักเอาด้วยกำลังหาญ
ตายกลาดดาษพื้นสุธาธาร แตกพ่านจนรถอสุรี ฯ
๏ เมื่อนั้น อินทรชิตสิทธิศักดิ์ยักษี
เห็นพลแตกตายไม่สมประดี โกรธดั่งอัคคีไหม้ฟ้า
จึ่งชักแสงศรสุรกานต์ ขุนมารพาดสายเงื้อง่า
หมายองค์พระลักษมณ์อนุชา อสุราก็ผาดแผลงไป ฯ
๏ สำเนียงดั่งเสียงเพลิงกรด บรรพตจักรวาลสะท้านไหว
ต้องหมู่โยธีกระบี่ไพร บรรลัยเกลื่อนกลาดปัถพี ฯ
๏ เมื่อนั้น พระลักษมณ์สุริย์วงศ์เรืองศรี
เห็นอินทรชิตวางศรมาราวี ต้องหมู่โยธีวานร
หัวขาดตัวขาดตีนขาด กลิ้งกลาดตามเนินสิงขร
จึ่งจับพรหมาสตร์ฤทธิรอน น้องพระสี่กรก็แผลงไป ฯ
๏ ครื้นครื้นดังคลื่นในสมุทร กาลาคนิรุทรก็หวาดไหว
ต้องรถอินทรชิตฤทธิไกร หักไปเป็นภัสม์ธุลี
อันหมู่โยธาวานร ซึ่งตายด้วยศรยักษี
ก็กลับคืนได้ชีวี ด้วยฤทธีองค์พระอนุชา
ยักคิ้วหลิ่วตาอ้าเขี้ยว โห่เกรียวผาดแผลงสำแดงกล้า
โลดโผนโจนไปด้วยศักดา เข้าไล่เข่นฆ่าหมู่มาร ฯ
๏ บัดนั้น ฝ่ายพลอินทรชิตใจหาญ
ลางหมู่วิ่งหนีลนลาน ลางหมู่เข้าต้านทานกร ฯ
๏ แทงฟันตีรันกันสับสน บางตนก็ยิงธนูศร
ต่างกล้าต่อหาญราญรอน ตะลุมบอนรบชิดติดพัน ฯ
๏ บัดนั้น โยธาวานรแข็งขัน
เข้าไล่ราวีตีประจัญ จับกันกับพวกอสุรา ฯ
๏ ปากกัดตีนถีบมือตบ หลีกหลบเขม้นเข่นฆ่า
หมู่มารไม่ทานฤทธา แตกตายพ่ายมาไม่สมประดี ฯ
๏ เมื่อนั้น อินทรชิตสิทธิศักดิ์ยักษี
เสียรถยืนอยู่กับปัถพี เห็นกระบี่ไล่รุกบุกบัน
ฆ่าโยธามารมรณา กริ้วโกรธโกรธาหุนหัน
กระทืบบาทขบเขี้ยวเคี้ยวฟัน ออกไล่โรมรันกระบี่ไพร ฯ
๏ หวดซ้ายป่ายขวาด้วยคันศิลป์ หมู่กบินทร์ไม่ทนกำลังได้
แตกร้นย่นยับเข้าไป ผู้ใดไม่อาจทานกร ฯ
๏ เมื่อนั้น น้องพระอวตารชาญสมร
เห็นอินทรชิตฤทธิรอน ไล่ตีวานรเข้ามา
พระกรนั้นแกว่งศรทรง อาจองเขม้นเข่นฆ่า
โลดโผนโจนจับอสุรา ด้วยกำลังศักดาว่องไว ฯ
๏ เท้าซ้ายเหยียบเข่ากุมภัณฑ์ กรนั้นฉวยคันธนูได้
ตีต้องอินทรชิตฤทธิไกร เซซวนออกไปทันที ฯ
๏ เมื่อนั้น อินทรชิตสิทธิศักดิ์ยักษี
ทรหดอดทนแสนทวี อสุรีจับศรแผลงมา ฯ
๏ สำเนียงสะเทือนเลื่อนลั่น เปรี้ยงเปรี้ยงสนั่นดังฟ้าผ่า
กระทบชงฆ์องค์พระอนุชา ด้วยกำลังฤทธาขุนมาร ฯ
๏ เมื่อนั้น พระลักษมณ์สุริย์วงศ์ใจหาญ
กระทบศรแก้วสุรกานต์ เจ็บร้อนปิ้มปานเพลิงพิษ
อุตส่าห์ดำรงกายไว้ ตั้งใจคิดคุณพระนักสิทธ์
ยอกรขึ้นเหนือโมสิศ ร่ายวิษณุเวทอันศักดา ฯ
๏ ครั้นถ้วนเจ็ดคาบก็เป่าลง ที่ในพระชงฆ์เบื้องขวา
ลูบไล้ไปทั่วกายา พิษศรอสุราก็หายไป
จึ่งชักซึ่งอัคนิวาต อันมีอำนาจแผ่นดินไหว
พาดสายน้าวหน่วงด้วยว่องไว แผลงไปด้วยกำลังฤทธิ์ ฯ
๏ รุ่งโรจน์โชติช่วงด้วยเพลิงกัลป์ เสียงสนั่นลั่นถึงดุสิต
ตรงไปต้ององค์อินทรชิต ติดอยู่กับอกขุนมาร ฯ
๏ เมื่อนั้น ลูกท้าวทศเศียรใจหาญ
ล้มลงกับพื้นสุธาธาร ปานดั่งจะสิ้นชีวี
ดำรงกายยอกรขึ้นเหนือเกศ ไหว้คุณพรหเมศเรืองศรี
อุตส่าห์สำรวมอินทรีย์ อสุรีร่ายเวทอันศักดา ฯ
๏ ครั้นถ้วนคำรบก็เป่าลง ลูบไปทั่วองค์ยักษา
ศรนั้นก็หลุดจากกายา กริ้วโกรธโกรธาดั่งเพลิงพราย
ขบเขี้ยวเคี้ยวฟันกระทืบบาท ทำอำนาจเพียงพลิกแผ่นดินหงาย
โลดโผนโจนด้วยกำลังกาย เขม้นหมายโจมจับพระลักษมณ์ ฯ
๏ เท้าซ้ายเหยียบเข่ายืนยัน ดั่งราหูจับจันทร์ในหว่างจักร
พระอนุชาฉวยชิงศรยักษ์ ลูกท้าวทศพักตร์ก็หวดมา ฯ
๏ เมื่อนั้น น้องพระจักรกฤษณ์ฤทธิ์กล้า
ประจัญกรรอนรบอสุรา ผ่านฟ้าก็หักเอาด้วยฤทธิ์ ฯ
๏ โจนขึ้นเหยียบบ่าคว้าเศียร กลอกกลับหันเหียนเบี่ยงบิด
หวดลงต้ององค์อินทรชิต โลหิตหยดย้อยทั้งอินทรีย์ ฯ
๏ เมื่อนั้น อินทรชิตสิทธิศักดิ์ยักษี
ต้องคันศรทรงหลายที อสุรีหันเหเซไป
อุตส่าห์ทนกลั้นเวทนา ค่อยดำรงกายาขึ้นได้
จึ่งจับจักรกรดฤทธิไกร ขว้างไปด้วยกำลังกุมภัณฑ์ ฯ
๏ สำเนียงดั่งเสียงฟ้าร้อง อากาศกึกก้องไหวหวั่น
โชติช่วงดั่งดวงสุริยัน ผัดผันรอบน้องพระสี่กร ฯ
๏ เมื่อนั้น องค์พระอนุชาชาญสมร
เห็นจักรสำแดงฤทธิรอน จึ่งจับศรพรหมาสตร์แผลงไป ฯ
๏ เสียงสนั่นครั่นครื้นโพยมหน สุธาดลจักรวาลสะท้านไหว
ไล่ล้างจักรกรดฤทธิไกร ละเอียดไปไม่ทันพริบตา
แล้วต้องม้ารถคชสาร จัตุรงค์ทวยหาญยักษา
ตายกลาดดาษพื้นพสุธา ด้วยศักดาน้องพระจักรี ฯ
๏ เมื่อนั้น ลูกท้าวทศพักตร์ยักษี
สิ้นรถสิ้นทศโยธี อสุรีสุดสิ้นอาวุธ
ให้คิดหวาดหวั่นพรั่นกาย กลัวแต่ความตายเป็นที่สุด
แม้นกูจะอยู่ต่อยุทธ์ กับด้วยมนุษย์สืบไป
ที่ในพ่างพื้นปัถพี เห็นจะต่อฤทธีนั้นไม่ได้
น่าที่จะม้วยบรรลัย ด้วยศรชัยของมันอันศักดา
มาตรแม้นตัวตายจะไว้ชื่อ ให้ลือเกียรติไปในภายหน้า
อย่าให้ไตรโลกล่วงนินทา ไปกว่าจะสิ้นกัปกัลป์
คิดแล้วสำแดงแผลงฤทธิ์ ทศทิศกัมปนาทหวาดหวั่น
อากาศมืดคลุ้มชอุ่มควัน กุมภัณฑ์ก็เหาะขึ้นไป ฯ
๏ ครั้นถึงพ่างพื้นโพยมหน แอบตนในกลีบเมฆใหญ่
ไหว้คุณองค์เจ้าภพไตร สะกดใจร่ายเวทวิทยา ฯ
๏ ครั้นถ้วนคำรบถึงพัน เสียงสะเทือนเลื่อนลั่นทุกทิศา
เป็นห่าฝนอาวุธตกมา ต้องหมู่โยธาวานร ฯ
๏ เมื่อนั้น น้องพระหริวงศ์ทรงศร
เห็นอาวุธตกจากอัมพร ต้องหมู่นิกรกระบี่ไพร
แลไปในที่รณรงค์ จะเห็นองค์อินทรชิตก็หาไม่
ให้คิดฉงนสนเท่ห์ใจ ภูวไนยจึ่งถามโหรา
ดูกรพิเภกอสุรี บัดนี้อินทรชิตยักษา
รบอยู่แล้วหายไปกับตา อาวุธตกมาประหลาดนัก
อันพลเราโยธาวานร เท้ากรบาดเจ็บดั่งต้องจักร
เป็นไฉนฉะนี้นะขุนยักษ์ ลูกท้าวทศพักตร์อยู่แห่งใด ฯ
๏ บัดนั้น พิเภกผู้มีอัชฌาสัย
ฟังน้องพระตรีภูวไนย บังคมไหว้สนองพระบัญชา
อันลูกท้าวทศพักตร์นั้นสิ้นคิด สุดฤทธิ์จะต่อหัตถา
หนีไปแอบอยู่ในเมฆา อสุราร่ายวิทยามนต์
จึ่งเป็นอาวุธทั้งหลาย ตกปรายลงมาดั่งห่าฝน
ขอน้องสมเด็จพระชุมพล จงแผลงไปแก้กลขุนมาร ฯ
๏ เมื่อนั้น พระลักษมณ์ฤทธิไกรใจหาญ
ได้ฟังถี่ถ้วนทุกประการ ผ่านฟ้าแผลงพลายวาตไป ฯ
๏ สำเนียงดั่งฟ้าคะนองฝน สุธาดลกัมปนาทหวาดไหว
โชติช่วงเพียงดวงอโณทัย ตรงไปต้ององค์อสุรา
บรรดาโยธาวานร ที่ม้วยมรณ์สิ้นชีพสังขาร์
กลับได้ชีวิตคืนมา ด้วยฤทธาน้องพระจักรี ฯ
๏ เมื่อนั้น อินทรชิตสิทธิศักดิ์ยักษี
ต้องศรตรึงแน่นอินทรีย์ อสุรีร่ายวิทยาไป ฯ
๏ ครั้นครบเจ็ดคาบแล้วเป่าลง ศรจะหลุดจากองค์ก็หาไม่
ยิ่งคิดสลดระทดใจ ร้องไห้รักตัวกุมภัณฑ์ ฯ
๏ โอ้ว่าเสียแรงเอากำเนิด เกิดในพงศ์พรหมรังสรรค์
เลื่องชื่อลือฤทธิ์ดั่งไฟกัลป์ ปราบได้ถึงชั้นโสฬส
พร้อมทั้งปรีชาศักดาเดช ไตรเพทเวทมนต์ก็เรียนหมด
เทวาสุราฤทธิ์ย่อมเกรงยศ ปรากฏดั่งดวงทินกร
เสียทีที่มีกำลังกล้า เสียแรงศึกษาในการศร
เสียชีวิตเพราะน้องพระบิดร มาเบียนบ่อนสาวไส้ให้กากิน
ตั้งแต่วันนี้กรุงมาร จะเกิดการเดือดร้อนไปหมดสิ้น
จะเสื่อมสูญสุริย์วงศ์พรหมินทร์ ด้วยหมู่ไพรินมาบีฑา
รํ่าพลางพิษศรร้อนรุ่ม เผากลุ้มดวงจิตยักษา
แสนทุกข์แสนเทวษเวทนา ดั่งว่าจะสิ้นชีวี ฯ
๏ เมื่อนั้น พระลักษมณ์ทรงสวัสดิ์รัศมี
หมายเขม้นเข่นฆ่าคอยที จะล้างชีวีอินทรชิต
จึ่งชักพรหมาสตร์ออกพาดสาย งามคล้ายพระบรมจักรกฤษณ์
พระเนตรแลเล็งเพ่งพิศ ทรงฤทธิ์จะผาดแผลงไป ฯ
๏ บัดนั้น พิเภกผู้มีอัชฌาสัย
เห็นพระลักษมณ์น้าวหน่วงศรชัย บังคมไหว้แล้วทูลกิจจา
พระองค์จงงดอยู่ก่อน อย่าเพ่อราญรอนยักษา
ตัวมันได้พรพรหมา ว่าแม้นสิ้นชีพชนมาน
ถ้าเศียรตกพื้นปัถพี ให้เกิดเป็นอัคคีแสงฉาน
ไหม้ไปทั่วทั้งจักรวาล ร้อนดั่งเพลิงกาลบรรลัยกัลป์
แล้วองค์บรมพรหมา ประทานพานแว่นฟ้าฉายฉัน
สำหรับรับเศียรกุมภัณฑ์ เมื่อมันจะสิ้นชีวี
ขอให้กระบี่องคต โอรสพาลีเรืองศรี
ผู้ร่วมมารดาอสุรี ไปเอาพานมณีลงมา
แต่ท้าวธาดาพรหเมศ คอยรองรับเกศยักษา
แล้วจึงแผลงศรอันศักดา ไปล้างชีวากุมภัณฑ์ ฯ
๏ เมื่อนั้น พระลักษมณ์สุริย์วงศ์รังสรรค์
ได้ฟังน้องท้าวทศกัณฐ์ ทรงธรรม์จึ่งมีบัญชาการ
ดูกรลูกพญาพาลี ผู้มีศักดากล้าหาญ
จงไปยังชั้นพรหมาน ขอพานองค์ท้าวธาดา
อันแล้วด้วยแก้ววิเชียร มารับเศียรอินทรชิตยักษา
ตัวเราจะล้างอสุรา จงรีบเร่งมาให้ทันที ฯ
๏ บัดนั้น องคตผู้ชาญชัยศรี
น้อมเศียรรับสั่งด้วยยินดี ถวายอัญชุลีแล้วเหาะไป ฯ
๏ ครั้นถึงบรมพรหเมศ วานรน้อมเกศบังคมไหว้
ทูลว่าอินทรชิตฤทธิไกร ชิงชัยด้วยน้องพระจักรา
ตัวมันนั้นหนีขึ้นอากาศ พระจะแผลงพรหมาสตร์ไปเข่นฆ่า
พระองค์จึ่งใช้ให้ขึ้นมา ขอพานแว่นฟ้าอลงกรณ์
ลงไปรับเศียรอินทรชิต เมื่อพระทรงฤทธิ์จะวางศร
มิให้ตกลงกับดินดอน ภูธรจงได้ปรานี ฯ
๏ เมื่อนั้น องค์ท้าวธาดาเรืองศรี
ฟังลูกพญาพาลี ว่าน้องพระจักรีใช้มา
จึ่งหยิบพานแก้วนั้นส่งให้ ด้วยใจแสนโสมนัสสา
ท่านจงรีบไปอย่าให้ช้า รับเศียรอสุราอาธรรม์ ฯ
๏ บัดนั้น องคตฤทธิแรงแข็งขัน
รับพานแว่นฟ้าพรายพรรณ ถวายบังคมคัลแล้วเหาะมา ฯ
๏ ครั้นถึงตรงเนินจักรวาล ชูพานลอยอยู่ในเวหา
คอยจะรับเศียรอสุรา มิให้ตกลงมาถึงแผ่นดิน ฯ
๏ เมื่อนั้น พระลักษมณ์สุริย์วงศ์ทรงศิลป์
ครั้นเห็นองคตหลานอินทร์ ขุนกะบินทร์ชูพานอลงกรณ์
ลอยอยู่ในกลางอากาศ จึ่งชักพรหมาสตร์แสงศร
พาดสายหมายมุ่งจะราญรอน น้องพระสี่กรก็แผลงไป ฯ
๏ สำเนียงดั่งเสียงลมกรด ถึงชั้นโสฬสก็หวาดไหว
ต้องกรอินทรชิตฤทธิไกร ซ้ายขวาขาดไปด้วยศักดา
แล้วศรพรหมาสตร์ไปสังหาร ตัดเศียรขุนมารยักษา
กายตกยังพื้นพสุธา ก็สุดสิ้นชีวาทันที ฯ
๏ บัดนั้น องคตหลานท้าวโกสีย์
เห็นเศียรอินทรชิตอสุรี ขาดจากอินทรีย์กระเด็นไป
จึ่งเอาพานแว่นฟ้าพรหเมศ เข้ารองรับเกศไว้ได้
ก็พาลงมาด้วยว่องไว ยังในพ่างพื้นพสุธา ฯ
๏ ครั้นถึงจึ่งถวายเศียรยักษ์ แก่องค์พระลักษมณ์กนิษฐา
ท่ามกลางวานรเสนา โยธาทหารพร้อมกัน ฯ
๏ เมื่อนั้น น้องพระหริรักษ์รังสรรค์
เห็นองคตชูเศียรกุมภัณฑ์ ทรงธรรม์แสนโสมนัสนัก
ดั่งได้สมบัติพัสถาน ศฤงคารบริวารในไตรจักร
ทอดพระเนตรดูเศียรขุนยักษ์ แย้มยิ้มพริ้มพักตร์เปรมปรีดิ์ ฯ
๏ มาจะกล่าวบทไป ถึงเทวัญนางฟ้าทุกราศี
ทั้งเทพไทเจ้าป่าพนาลี สถิตที่แนวเนินบรรพตา
เห็นพระลักษมณ์สังหารอินทรชิต สุดสิ้นชีวิตสังขาร์
ต่างองค์ยินดีปรีดา เยี่ยมหน้าทุกช่องวิมาน
โปรยทิพย์บุปผามาลาลาศ สุมามาศทรงกลิ่นหอมหวาน
เกลื่อนกลาดดาษเขาจักรวาล ตบหัตถ์ฉัดฉานสำราญใจ
บ้างดีดสีตีเป่าขับครวญ โหยหวนจำเรียงเสียงใส
แซ่ซ้องอำนวยอวยชัย อื้ออึงคะนึงไปทั้งเมืองฟ้า ฯ
๏ เมื่อนั้น พระลักษมณ์สุริย์วงศ์นาถา
ครั้นเสร็จสังหารอสุรา เทวาโปรยทิพย์มาลี
มีความชื่นชมโสมนัส ตรัสแก่พิเภกยักษี
อันอินทรชิตอสุรี เศียรมันนั้นมีฤทธิรอน
จำเราจะเอาไปถวาย องค์พระนารายณ์ทรงศร
ว่าแล้วเสด็จบทจร กรายกรมาขึ้นรถชัย ฯ
๏ ให้เลิกโยธาทวยหาญ ออกจากจักรวาลเขาใหญ่
โห่สนั่นครั่นครื้นภพไตร กลับไปสุวรรณพลับพลา ฯ
๏ ครั้นถึงประทับกับเกยมาศ อันโอภาสจำรัสพระเวหา
เสด็จจากรถรัตนา เข้ามาเฝ้าองค์พระสี่กร ฯ
๏ น้อมเศียรกราบเบื้องบาทบงสุ์ พระเชษฐาสุริย์วงศ์ทรงศร
ทูลความตามซึ่งได้ราญรอน ภูธรถวายเศียรอสุรี ฯ
๏ เมื่อนั้น พระอวตารทรงสวัสดิ์รัศมี
ฟังพระอนุชาก็ยินดี ภูมีทอดทัศนาไป
เห็นเศียรอินทรชิตอสุรา แยกเขี้ยวเหลือกตายักคิ้วให้
ดั่งมีชีวิตจิตใจ ภูวไนยจึ่งบัญชาการ
เจ้าเห็นหรือไม่พระวรนุช เศียรยักษ์อันสุดสังขาร
ยังไม่ละเพศที่เป็นพาล สำแดงหาญให้เห็นว่าทรลักษณ์
มาตรแม้นผู้อื่นจะราญรอน ไม่ต่อกรมันได้ทั้งไตรจักร
นี่หากว่าองค์พระน้องรัก จึ่งฆ่าขุนยักษ์บรรลัย ฯ
๏ บัดนั้น สุครีพหนุมานทหารใหญ่
ทั้งสิบแปดมงกุฎวุฒิไกร พิเภกผู้ไวปัญญา
ต่างน้อมเศียรเกล้าบังคมทูล นเรนทร์สูรปิ่นภพนาถา
บรรยายแต่ต้นความมา รณรงค์อสุราติดพัน
อินทรชิตแผลงศรมาเล่มใด ฤทธิไกรเลิศลบสรวงสวรรค์
ทั้งอุบายถ่ายเทก็หลายชั้น องค์พระลักษมณ์นั้นก็ยิ่งชาย
แผลงซ้ำกระหนํ่าไปสับสน แก้กลมารมากหลากหลาย
จนอสุรินทร์สิ้นชีพวางวาย น้องนารายณ์เลิศลบโลกา ฯ
๏ เมื่อนั้น พระจักรรัตน์แก้วนาถา
ได้ฟังจึ่งมีพระบัญชา อันไอ้อสุราอินทรชิต
ตัวมันใจบาปหยาบคาย ทำร้ายเทวานักสิทธ์
ให้ได้เดือดร้อนทุกทิศ ด้วยจิตโมหันธ์อันธพาล
ตรัสแล้วจึ่งผินพักตร์มา ถามพิเภกโหราปรีชาหาญ
อันเศียรอินทรชิตขุนมาร ท่านจะให้ทำประการใด ฯ
๏ บัดนั้น พิเภกผู้มีอัชฌาสัย
ได้ฟังพระองค์ทรงภพไตร บังคมไหว้สนองพระบัญชา
ขอให้หลานท้าวโกสิต นำเศียรอินทรชิตยักษา
ชูไว้ในกลางเมฆา ผ่านฟ้าจึ่งแผลงไปราญรอน
ให้ยับเป็นภัสม์ธุลีลง ด้วยกำลังฤทธิรงค์พระแสงศร
โลกาจะได้สถาวร ภูธรจงโปรดปรานี ฯ
๏ เมื่อนั้น พระตรีภูวไนยเรืองศรี
ได้ฟังพิเภกอสุรี จึ่งมีบัญชาตรัสไป
ดูก่อนหลานท้าวมัฆวาน ตัวท่านผู้เป็นทหารใหญ่
จงนำเศียรอินทรชิตไปชูไว้ ที่ในพ่างพื้นเมฆา ฯ
๏ บัดนั้น องคตฤทธิไกรใจกล้า
ก้มเกล้ารับราชบัญชา พาเศียรอสุราเหาะทะยาน ฯ
๏ เลื่อนลอยอยู่บนอากาศ ดั่งพญาครุฑราชตัวหาญ
กรหนึ่งชูเศียรขุนมาร ถวายพระอวตารผู้ทรงฤทธิ์ ฯ
๏ เมื่อนั้น องค์พระหริรักษ์จักรกฤษณ์
เห็นองคตชูเศียรอินทรชิต พระทรงฤทธิ์ย่างเยื้องจรลี ฯ
๏ จึ่งชักพรหมาสตร์พาดสาย พระเนตรหมายดูเศียรยักษี
น้าวหน่วงด้วยกำลังฤทธี ภูมีก็ผาดแผลงไป ฯ
๏ ครื้นครั่นสนั่นทั้งโสฬส บรรพตจักรวาลสะท้านไหว
ต้องเศียรอินทรชิตฤทธิไกร บรรลัยเป็นภัสม์ธุลีกัลป์
ครั้นเสร็จก็เสด็จยุรยาตร งามวิลาสดั่งเทพรังสรรค์
พอสิ้นแสงสีรวีวรรณ ทรงธรรม์คืนเข้ายังพลับพลา ฯ
๏ บัดนั้น ฝ่ายพวกพลมารยักษา
ที่เหลือตายซุ่มซ่อนกายา อยู่ในชายป่าพนาวัน
ครั้นเห็นอินทรชิตบรรลัย ตกใจหน้าซีดตัวสั่น
วิ่งหอบหายใจไม่ใคร่ทัน กุมภัณฑ์รีบเข้ายังธานี ฯ
๏ ครั้นถึงประณตบทบงสุ์ ทูลองค์พญายักษี
ว่าพระโอรสธิบดี ไปต่อตีด้วยพวกปัจจามิตร
อันหมู่จตุรงค์ทวยหาญ ล้มตายวายปราณอกนิษฐ์
บัดนี้พระองค์สิ้นชีวิต ด้วยศรสิทธิ์มนุษย์ผู้ศักดา ฯ
๏ เมื่อนั้น ทศเศียรสุริย์วงศ์ยักษา
แจ้งว่าสมเด็จพระลูกยา สุดสิ้นชีวาก็ตกใจ
พระพักตร์ผาดเผือดลงทันที จะดำรงอินทรีย์มิใคร่ได้
ดั่งหนึ่งจะสิ้นชีวาลัย ร่ำไห้ถึงองค์พระลูกรัก ฯ
๏ โอ้ว่าอินทรชิตของบิดร เลื่องชื่อลือขจรทั้งไตรจักร
ยิ่งในสุริย์วงศ์พงศ์ยักษ์ ฤๅมาแพ้ปรปักษ์ปัจจามิตร
เสียแรงเป็นวงศ์พรหมา รอบรู้วิชาศรสิทธิ์
อานุภาพปราบได้ทั่วทิศ ฤๅแพ้ฤทธิ์มนุษย์เดินดิน
ได้ความอัปยศอดสู แก่หมู่ไตรโลกทั้งสิ้น
ทีนี้อริราชไพริน จะดูหมิ่นฮึกฮักอหังการ์
อนิจจาเสียน้องแล้วมิหนำ มาซ้ำเสียลูกรักเสน่หา
จะได้ใครต่างใจต่างตา อสุราร่ำพลางทางโศกี ฯ
๏ แล้วคิดถึงศพพระโอรส ยิ่งระทดฤทัยยักษี
อุตส่าห์ขืนสติสมประดี จึ่งมีพระราชโองการ
ดูก่อนมโหทรเสนา จงเตรียมโยธาทวยหาญ
อีกทั้งรถแก้วอันโอฬาร กูจะไปจักรวาลคีรี ฯ
๏ บัดนั้น มโหทรมารยักษี
ก้มเกล้ารับราชวาที ถวายอัญชุลีแล้วออกมา ฯ
๏ จัดหมู่ม้ารถคชสาร จตุรงค์ทวยหาญซ้ายขวา
ลางเหล่ามือฟายนํ้าตา ด้วยญาติกานั้นไปตาย
หมู่มารลางตนที่รู้ข่าว หน้าขาววิ่งวุ่นใจหาย
มาเข้ากองทัพมากมาย ไพร่นายคอยเสด็จอสุรี ฯ
๏ เมื่อนั้น ทศเศียรสุริย์วงศ์ยักษี
ครั้นเสร็จซึ่งจัดโยธี ก็เสด็จจรลีมาขึ้นรถ ฯ
๏ จึ่งให้เลิกพหลพลขันธ์ โลทันโบกธงเป็นกำหนด
เสด็จโดยเดชาศักดายศ ตรงไปบรรพตจักรวาล ฯ
๏ ครั้นมาถึงที่สนามรบ เห็นศพอสุรทวยหาญ
ตายกลาดดาษพื้นสุธาธาร พญามารสลดระทดใจ
แลดูหมู่พวกไพรี จะมีวานรตายก็หาไม่
ยิ่งแสนโศกาอาลัย ขับรถเที่ยวไปหาลูกยา ฯ
๏ แลไปในเนินบรรพต เห็นศพโอรสเสน่หา
กายเปล่านอนกลิ้งอนาถตา ก็ลงจากรัถาทันที ฯ
๏ จึ่งวิ่งเข้าไปด้วยความรัก ยกศพใส่ตักยักษี
อกใจไม่เป็นสมประดี โศกีครวญคร่ำรำพัน ฯ
๏ ปากหนึ่งว่าโอ้ลูกเอย ไม่เห็นเลยว่าจะม้วยอาสัญ
ทรงเทพอาวุธดั่งเพลิงกัลป์ สารพันรอบรู้ทุกสิ่งไป
ปากสองว่าโอ้เจ้าดวงเนตร เลื่องชื่อลือเดชแผ่นดินไหว
ชำนาญในการชิงชัย ปราบได้ทั้งสวรรค์ชั้นฟ้า
ปากสามว่าโอ้เสียดายนัก ลูกรักร่วมชีพสังขาร์
ร่วมสุขร่วมทุกข์ทุกเวลา ได้เป็นใจเป็นตาของบิดร
ปากสี่ว่าโอ้พ่อจอมภพ ปรีชาเลิศลบชาญสมร
ควรฤๅมาแพ้ฤทธิรอน แก่มนุษย์สองกรสาธารณ์
ปากห้าว่าเมื่อเจ้าผาดแผลง แสงศรนาคบาศไปสังหาร
มัดหมู่ปรปักษ์ภัยพาล วายปราณเกลื่อนกลาดดาษดิน
ปากหกว่าสายสุดสวาท เจ้าวางพรหมาสตร์ศรศิลป์
ต้องหมู่อริราชไพริน วอดวายตายสิ้นด้วยฤทธา
ปากเจ็ดว่าเสร็จศึกแล้ว หวังจะเสกลูกแก้วเสน่หา
ครอบครองโภไคศวรรยา ในพิชัยลงกาธานี
ปากแปดว่าโอ้เสียดาย มาจำตายด้วยพิเภกยักษี
บอกไส้ใจศึกให้ไพรี ลูกจึ่งเสียทีแก่สงคราม
ปากเก้าว่าเจ้ามาพินาศ เศียรขาดกายกลิ้งกลางสนาม
ไม่สมศักดิ์สุริย์วงศ์ทรงนาม ดั่งชายทรามชั่วช้าสาธารณ์
สิบปากว่าโอ้จะอยู่ไย มาจะไปนิเวศน์วังสถาน
หาพระชนนีนงคราญ ร่ำพลางขุนมารก็โศกา ฯ
๏ บัดนั้น ฝ่ายหมู่อสุรศักดิ์ยักษา
เห็นศพญาติมิตรแลบิดา ตายกลาดดาษป่าพนาลัย
หัวขาดตีนขาดตัวขาด ดูอนาถไม่สมประดีได้
ต่างคนโศการ่ำไร วุ่นไปทั้งทัพอสุรี
หน้าคร่ำด้วยนํ้านัยน์เนตร แสนเทวษโหยไห้อึงมี่
เซ็งแซ่ด้วยเสียงโศกี สะเทือนที่จักรวาลบรรพต
อุปมาดั่งหนึ่งลมกาล พัดพานป่ารังให้หักหมด
บางตนร่ำรักพระโอรส แสนสลดทุกหมู่กุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
ค่อยสร่างโศกาจาบัลย์ กุมภัณฑ์อุ้มศพพระลูกรัก
วางเหนือบัลลังก์รถทรง อันควรคู่องค์พญาจักร
ให้เลิกพหลพลยักษ์ บ่ายพักตร์คืนเข้าลงกา ฯ
๏ ครั้นถึงนิเวศน์วังสถาน พญามารให้หยุดรถา
อุ้มศพสมเด็จพระลูกยา ขึ้นมหาปราสาทรูจี ฯ
๏ เมื่อนั้น นวลนางมณโฑมารศรี
ทั้งนางสุณิสาเทวี เสด็จอยู่ยังที่ตำหนักใน
แจ้งว่าอินทรชิตไปราญรอน ต่อกรมนุษย์นั้นไม่ได้
ถึงแก่สวรรคาลัย อยู่ในเนินเขาจักรวาล
พระบิตุเรศเสด็จไปรับศพ มาถึงพิภพราชฐาน
ทั้งสองกัลยายุพาพาล กับฝูงบริวารก็รีบมา ฯ
๏ ครั้นถึงจึ่งทรุดนั่งลง พิศไปทั่วองค์ยักษา
เห็นเศียรนั้นขาดจากกายา พระกรซ้ายขวาก็ไม่มี
ต่างตระหนกตกใจหน้าซีด ร้องหวีดกรีดขึ้นอึงมี่
ฝ่ายองค์สมเด็จพระชนนี เทวีกอดศพเข้าร่ำไร ฯ
๏ โอ้ว่าอินทรชิตลูกรัก ดวงจักษุแม่พิสมัย
อุ้มท้องบำรุงเลี้ยงไว้ สิ่งใดมิให้อนาทร
จนจำเริญวัยใหญ่มา รอบรู้วิชาศิลป์ศร
เลื่องชื่อลือฤทธิ์ขจายจร มารดรมีความยินดี
หวังจะให้เป็นปิ่นนคเรศ มงกุฎเกศอสูรยักษี
ควรฤๅมาม้วยชีวี แม่นี้ดูน่าอนาถนัก
เศียรกรไม่มีกับกาย ดั่งหนึ่งชาติชายอัปลักษณ์
เสียดายวงศ์จตุรพักตร์ จะเสื่อมศักดิ์สูญสิ้นทั้งลงกา
นิจจาเอ๋ยตั้งแต่จะแลลับ เหมือนเดือนดับเลื่อนเลี้ยวเหลี่ยมผา
จะคะนึงถึงเจ้าทุกเวลา กินแต่น้ำตาเป็นนิจไป
ยามสรงจะสรงแต่ชลเนตร อาดูรพูนเทวษโหยไห้
ร่ำพลางแสนโศกาลัย อรไทไม่เป็นสมประดี ฯ
๏ เมื่อนั้น นางสุวรรณกันยุมาโฉมศรี
กอดบาทพระราชสามี โศกีครวญคร่ำร่ำไร ฯ
๏ โอ้ว่าพระทูลกระหม่อมเอ๋ย เวรสิ่งใดเลยมาซัดให้
ควรฤๅมาม้วยบรรลัย หนีข้าน้อยไปเมืองฟ้า
สงสารแต่สองสุริย์วงศ์ อันเป็นเอกองค์โอรสา
ตัวเจ้ายังเยาวพาลา ฤๅมาเป็นกำพร้าพระบิดร
ตั้งแต่วันนี้จะได้ทุกข์ ไม่มีสิ่งสุขเหมือนแต่ก่อน
จะแสนโศกาอาวรณ์ เร่าร้อนทนเทวษเวทนา
แม่ลูกจะปรับทุกข์กัน ทุกคืนวันจะไห้โหยหา
อกเอ๋ยเป็นน่าอนิจจา เสียแรงเกิดมาเป็นสตรี
เป็นหม้ายไร้ผัวเหมือนหัวขาด เป็นที่ประมาทแก่ยักษี
ร่ำพลางแสนโศกโศกี เทวีเพียงสิ้นชีวัน ฯ
๏ เมื่อนั้น ทศเศียรสุริย์วงศ์รังสรรค์
เห็นมณโฑโศกาจาบัลย์ กับสุวรรณกันยุมานิ่งไป
ยิ่งกำสรดระทดระทวยองค์ สุดที่จะดำรงพระกายได้
ซบพักตร์ลงโศกาลัย ไม่เป็นสติสมประดี ฯ
๏ บัดนั้น ฝูงนางกำนัลสาวศรี
เห็นสามกษัตริย์โศกี นิ่งไปกับที่พร้อมกัน
เถ้าแก่ชะแม่ทั้งหลาย ตกใจวุ่นวายไม่มีขวัญ
แสนโศกโศกาจาบัลย์ เสียงสนั่นอื้ออึงคะนึงไป
ทั่วทั้งนิเวศน์วังสถาน ดั่งหนึ่งเพลิงกาฬลามไหม้
ล้มกลาดดาษพื้นปราสาทชัย นางในเพียงสิ้นชีวี ฯ
๏ อันฝูงท้าวนางทั้งนั้น เข้านวดฟั้นกษัตริย์ทั้งสามศรี
บ้างประพรมสุคนธวารี ก็ได้สมประดีทั้งสามองค์ ฯ
๏ เมื่อนั้น โฉมนางมณโฑนวลหง
ค่อยฟื้นคืนกายใจดำรง แล้วรื้อทรงโศการำพัน
โอ้ว่าอินทรชิตของแม่เอย ไม่ควรเลยจะม้วยอาสัญ
อัปยศฝูงเทพเทวัญ นักสิทธ์สุบรรณนาคา
ทั้งนี้เพราะพระบิตุเรศ เบาเหตุฟังสำมนักขา
ใหลหลงด้วยองค์นางสีดา ไปพามาไว้ในธานี
จึ่งเกิดณรงค์ชิงชัย ได้ความร้อนใจดั่งไฟจี่
แม่ได้ทูลทัดแต่เดิมที ภูมีไม่เชื่อวาจา
พระองค์หลงรักนางโฉมงาม กลับความว่าแม่นี้หึงสา
จนเสียลูกแก้วแววตา พญามารไม่คิดอาลัย
เมื่อเจ้าจากอกไปทั้งรัก แม่จักมีชีวาก็หาไม่
สะอื้นพลางทอดองค์ลงร่ำไร อรไทไม่เป็นสมประดี ฯ
๏ เมื่อนั้น ท้าวราพณาสูรยักษี
ได้ยินคำนางร่ำโศกี เจ็บดั่งเอาตรีมาแทงใจ
ให้อาลัยในองค์พระลูกนัก หักรักนางสีดาเสียได้
อสุรีกริ้วโกรธคือไฟ ฉวยพระขรรค์ชัยแล้วออกมา ฯ
๏ ถึงเกยแล้วมีบรรหาร สั่งเสนามารยักษา
กูจะไปยังสวนมาลา ฆ่าอี่สีดากาลี ฯ
๏ บัดนั้น จึ่งเปาวนาสูรยักษี
เห็นพระองค์กริ้วโกรธดั่งอัคคี จะไปฆ่าชีวีนงลักษณ์
มีความตระหนกตกใจ ด้วยกลัวภัยพระรามทรงจักร
อันพระองค์สิทรงฤทธิ์นัก เห็นจะได้เมืองยักษ์ในครั้งนี้
จะได้นางไหนถวายเบื้องบาท พระตรีภูวนาถเรืองศรี
จะพากันมอดม้วยชีวี สิ้นโคตรอสุรีในลงกา
คิดแล้วยอกรบังคมทูล นเรนทร์สูรจงโปรดเกศา
พระองค์ก็ทรงพระปรีชา ซึ่งจะฆ่าสีดานั้นผิดไป
มาตรแม้นถึงนางชีวงคต พระโอรสจะเป็นมาก็หาไม่
ไตรโลกจะเย้ยไยไพ ว่าเสียชัยแก่หมู่ปัจจามิตร
ไม่คิดแก้แค้นแทนกัน มาฆ่าฟันสตรีไม่มีผิด
พระองค์ผู้ทรงศักดาฤทธิ์ จงหยุดยั้งชั่งคิดให้จงดี
อันนางสีดายุพาพักตร์ วิไลลักษณ์แน่งน้อยเฉลิมศรี
ทรงสิริยอดกัลยาณี ไม่มีหญิงใดจะเทียมทัน
มาตรแม้นถึงเทพกัลยา ทั้งหกห้องฟ้าสรวงสวรรค์
จะเปรียบรูปทรงก็ไกลกัน ควรไว้เป็นขวัญเมืองมาร ฯ
๏ เมื่อนั้น ทศเศียรสุริย์วงศ์ใจหาญ
ฟังเปาวนาสูรปรีชาชาญ กล่าวโฉมนงคราญสีดา
ความรักซาบซ่านทุกขุมขน ให้มืดมนในการเสน่หา
อันซึ่งกริ้วโกรธโกรธา ก็เคลื่อนคลาเสื่อมคลายหายไป
พระขรรค์ที่พญามารทรง ก็พลัดลงจากกรหารู้ไม่
เสด็จย่างเยื้องคลาไคล กลับมาไพชยนต์รูจี ฯ
๏ ครั้นถึงจึ่งมีบรรหาร สั่งเสนามารยักษี
จงเอาศพลูกรักร่วมชีวี ใส่โกศมณีอลงกรณ์
นำไปยังยอดสีขริน อันชื่อนิลกาลาสิงขร
กูกับอัครราชบังอร จะบทจรไปเผาพระลูกยา ฯ
๏ บัดนั้น จึ่งมโหทรมารยักษา
ก้มเกล้ารับราชบัญชา ก็เอาโกศรัตนาพรายพรรณ
เข้ามาแล้วเชิญพระศพ ลูกเจ้าจอมภพไอศวรรย์
ใส่ลงกับสุคนธ์จุณจันทน์ ตามบัญชาการอสุรี
แล้วเชิญขึ้นยังพิชัยรถ อลงกตจำรัสรัศมี
ประโคมด้วยดุริยางคดนตรี นำไปยังที่บรรพตา ฯ
๏ เมื่อนั้น ทศเศียรสุริย์วงศ์ยักษา
กับนางมณโฑกัลยา ทั้งสุวรรณกันยุมายุพาพาล
สามกษัตริย์เสด็จยุรยาตร ลงจากปราสาทฉายฉาน
อันนางพระสนมบริวาร ตามเสด็จขุนมารออกไป ฯ
๏ ครั้นถึงซึ่งนิลกาลา มหาบรรพตเขาใหญ่
จึ่งให้ยกศพลงตั้งไว้ ที่ในเชิงตะกอนรูจี ฯ
๏ บัดนั้น ฝ่ายเจ้าพนักงานยักษี
ก้มเกล้ารับราชวาที อสุรีทำตามพระบัญชา ฯ
๏ เมื่อนั้น ท้าวยี่สิบกรยักษา
พระหัตถ์จับหอกแก้วกาลา อันมีเดชาดั่งเพลิงกัลป์
กวัดแกว่งสำแดงแผลงฤทธิ์ รัศมีชวลิตฉายฉัน
เข้ายังเชิงตะกอนพรายพรรณ กุมภัณฑ์ก็จุดเข้าทันที ฯ
๏ เมื่อนั้น นวลนางมณโฑมเหสี
กับสุวรรณกันยุมาเทวี ทั้งสนมนารีบริวาร
ต่างทรงธูปเทียนบุปผา สุคนธาทิพรสหอมหวาน
สมาลาโทษขุนมาร นงคราญก็จุดเข้าพร้อมกัน ฯ
๏ เมื่อนั้น ทศเศียรสุริย์วงศ์รังสรรค์
เสร็จเผาลูกรักร่วมชีวัน สุริยันลับเหลี่ยมยุคุนธร
จึ่งชวนองค์อัครเทวี กับศรีสุณิสาดวงสมร
พร้อมฝูงอนงค์นิกร ก็เสด็จบทจรกลับมา ฯ
๏ ครั้นถึงนิเวศน์วังสถาน อันโอฬารดั่งดาวดึงสา
เสด็จเหนือแท่นแก้วอลงการ์ ท่ามกลางเสนาพลไกร
จึ่งมีบรรหารสีหนาท ตรัสสั่งอำมาตย์ผู้ใหญ่
จงจัดจตุรงค์ให้พร้อมไว้ กูจะไปราญรอนไพรี ฯ
๏ บัดนั้น มโหทรมารยักษี
รับสั่งแล้วถวายอัญชุลี ออกมาจากที่พระโรงคัล ฯ
๏ เกณฑ์เอาสิบขุนเป็นทัพหน้า สิบกองแกล้วกล้าแข็งขัน
โยธาเลือกล้วนชาญฉกรรจ์ กุมเสน่าเกาทัณฑ์ลูกพิษ
กองขันโอรสทั้งสิบรถ กำหนดให้ถืออาชญาสิทธิ์
แต่ละองค์ล้วนทรงกำลังฤทธิ์ ขี่รถชวลิตอลงกรณ์
ขุนช้างผูกช้างชนะงา ร้ายกาจแกล้วกล้าชาญสมร
ขุนม้าผูกม้าอัสดร กำลังเท้าจรดั่งลมพัด
ขุนรถเทียมรถด้วยไกรสีห์ สารถีถือง้าวยืนหยัด
พลหาญถือตระบองหอกซัด ดั้งดาบแกว่งกวัดกรีดกราย
เทียมทั้งรถทรงสำหรับศึก แอกงอนพันลึกฉานฉาย
ตั้งเป็นกระบวนริ้วราย ไพร่นายคอยเสด็จอสุรี ฯ
๏ เมื่อนั้น ท้าวยี่สิบกรยักษี
ครั้นเพลามัชฌิมราตรี ก็เสด็จเข้าที่บรรทมใน ฯ
๏ เอนองค์ลงเหนือบรรจถรณ์ ยอกรก่ายพักตร์โหยไห้
เย็นเยือกไปทั้งปราสาทชัย สงัดเสียงขับไม้มโหรี
ได้ยินแต่เสียงนางกำนัล โศกศัลย์เซ็งแซ่อึงมี่
คิดถึงลูกรักร่วมชีวี กับอสุรีกุมภกรรณน้องยา
ความโกรธความแค้นแน่นจิต ดั่งปืนพิษติดทรวงยักษา
มืดไปด้วยใจอหังการ์ ตรึกตราในที่จะชิงชัย
แต่ผุดลุกผุดนั่งไม่บรรทม จะเป็นสมประดีก็หาไม่
จนรุ่งรางสร่างแสงอโณทัย เสด็จไปเข้าที่สรงชล ฯ
๏ ให้ไขท่อแก้วปทุมทอง วารีเป็นละอองฝอยฝน
ทรงสุคนธารสเสาวคนธ์ ปรุงปนเกสรสุมามาลย์
สนับเพลาเชิงงอนช่องกระจก ภูษาแย่งยกเครือก้าน
ฉลององค์เกราะแก้วสุรกานต์ ทับทรวงสังวาลทับทิมพราย
ตาบทิศมรกตเฟื่องห้อย รัดอกดวงลอยฉานฉาย
ทองกรรูปวาสุกรีกราย พาหุรัดแก้วลายอลงกรณ์
ทรงมหาธำมรงค์พลอยเพชร มงกุฎเก็จเนาวรัตน์ประภัสสร
ยี่สิบหัตถ์จับพระแสงฤทธิรอน บทจรไปขึ้นรถทรง ฯ
๏ รถเอยราชรถศึก แอกงอนพันลึกงามระหง
กำแก้วสลับประดับกง ดุมวงล้วนแล้วด้วยเนาวรัตน์
เทียมด้วยราชสีห์สี่พัน โลทันถือหอกแกว่งกวัด
ขับเร็วเพียงกำลังลมพัด ขนัดเครื่องสูงใส่ไสวมา
พลม้าขับม้าดาแข่ง กรแกว่งอาวุธเงื้อง่า
พลช้างขับช้างชนะงา เริงร่ากรายขอทั้งหมอควาญ
พลรถขับรถผาดผัน มือกุมเกาทัณฑ์สำแดงหาญ
พลเท้าเผ่นโผนโจนทะยาน เริงร่านลำพองคะนองฮึก
ปี่กลองฆ้องขานประสานเสียง สำเนียงโห่ร้องก้องกึก
มืดคลุ้มชอุ่มควันพันลึก ขับกันคึกคึกรีบไป ฯ
๏ ครั้นมาถึงที่สนามยุทธ์ จึ่งให้หยุดจตุรงค์ทัพใหญ่
ตั้งเป็นกระบวนมั่นไว้ ในที่ครุฑนามสถาวร ฯ
๏ เมื่อนั้น พระนารายณ์สุริย์วงศ์ทรงศร
บรรทมเหนือแท่นอลงกรณ์ ภูธรไม่สนิทนิทรา
ตรึกตรองไปในการณรงค์ ที่จะล้างโคตรวงศ์ยักษา
จนดาวเดือนเลื่อนลับเมฆา พระสุริยาเยี่ยมยอดสัตภัณฑ์
สกุณาร่อนร้องถวายเสียง สำเนียงไก่แก้วขานขัน
แมลงภู่เชยซาบบุษบัน จักจั่นรี่เรื่อยดั่งดนตรี ฯ
๏ จึ่งชำระสระสรงทรงเครื่อง อร่ามเรืองจำรัสรัศมี
จับพระแสงศรสิทธิ์ฤทธี ภูมีออกหน้าพลับพลา ฯ
๏ พร้อมทหารชมพูขีดขิน เสนาพานรินทร์ถ้วนหน้า
หมอบเฝ้าเกลื่อนกลาดดาษดา ดั่งดาวล้อมจันทราในอัมพร
พอได้ยินสำเนียงโห่ร้อง สะเทือนท้องมรกตสิงขร
ผงคลีบดดวงทินกร ภูธรจึ่งมีบัญชา
ดูกรพิเภกขุนมาร องค์โหราจารย์ยักษา
อันทัพซึ่งยกออกมา จะเป็นอสุราตนใด ฯ
๏ บัดนั้น พิเภกผู้มีอัชฌาสัย
ได้ฟังบัญชาพระภูวไนย ก็ดูไปโดยยามอัศกาล ฯ
๏ เสร็จแล้วจึ่งบังคมทูล นเรนทร์สูรสุริย์วงศ์มหาศาล
บัดนี้คือองค์พญามาร ผู้ผ่านพิภพลงกา
ขอเชิญเสด็จบทจร ไปต่อกรด้วยท้าวยักษา
ฟังดูกำลังอสุรา ในมหารณยุทธ์ราวี ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกก็ยินดี ภูมีสั่งลูกพระสุริยัน
จงจัดโยธาพลากร เลือกล้วนฤทธิรอนแข็งขัน
ตัวเราจะไปปราบทศกัณฐ์ ที่มันองอาจอหังการ ฯ
๏ บัดนั้น สุครีพฤทธิไกรใจหาญ
รับสั่งสมเด็จพระอวตาร ชุลีลาแล้วคลานออกมา ฯ
๏ เกณฑ์เป็นอินทรีพยุหบาตร นิลราชเป็นเศียรปักษา
นิลเอกนิลขันเป็นสองตา ปากนั้นปิงคลาวานร
คอคือกระบี่ทวิพัท มหัทวิกันนั้นเป็นหงอน
ปีกขวาวาหุโรมฤทธิรอน ปีกซ้ายเกสรทมาลา
เท้าซ้ายนั้นญาณรสคนธ์ เท้าขวาคือพิมลตัวกล้า
กายนั้นคือจอมโยธา หางคือวานรสุรกานต์
เตียวเพชรเป็นเล็บปักษี ขนคือกระบี่ทวยหาญ
ล้วนถืออาวุธขัดอาน แกว่งกวัดชัชวาลดั่งแสงไฟ
แต่ละตนสำแดงฤทธิรุทร พระสมุทรสีขรินแผ่นดินไหว
ตั้งเป็นริ้วนอกริ้วใน เตรียมไว้คอยเสด็จพระจักรี ฯ
๏ เมื่อนั้น ฝ่ายท้าวหัสนัยน์โกสีย์
เสด็จเหนือแท่นทิพรูจี ในที่นันทวันภิรมยา
พร้อมฝูงอนงค์อัปสร ทั้งเทวานิกรถ้วนหน้า
จึ่งเล็งทิพเนตรลงมา ก็รู้ว่าองค์พระทรงครุฑ
ให้เตรียมพหลโยธี กระบี่แน่นนันต์นับสมุทร
จะยกออกไปต่อยุทธ์ สัประยุทธ์กับด้วยทศกัณฐ์
จะนิ่งอยู่ดูไม่บังควรนัก ดั่งไม่รักพระนารายณ์รังสรรค์
จำจะเอามหาเวไชยันต์ ไปถวายทรงธรรม์ให้ปราบมาร ฯ
๏ คิดแล้วพระองค์ผู้ทรงฤทธิ์ ประกาศิตด้วยเทวบรรหาร
สั่งวิษณุกรรมชัยชาญ ว่าพระอวตารผู้ฤทธี
จะยกออกไปรณรงค์ ด้วยองค์ทศพักตร์ยักษี
ท่านจงเอาเวไชยันต์นี้ ไปถวายภูมีทรงจร ฯ
๏ บัดนั้น พระวิษณุกรรมชาญสมร
ก้มเกล้ารับเทวสุนทร ก็รีบบทจรออกมา ฯ
๏ จึ่งเทียมสินธพเทพบุตร สองพันฤทธิรุทรแกล้วกล้า
เสร็จแล้วก็ขับอาชา มาด้วยศักดาเทวัญ ฯ
๏ เทพบุตรพาชีสำแดงหาญ ถีบทะยานรวดเร็วดั่งจักรผัน
ร้องว่ามีชัยแก่กุมภัณฑ์ สามหนพร้อมกันเป็นนิมิต
สำเนียงกัมปนาทหวาดไหว กึกก้องขึ้นไปถึงดุสิต
สะเทือนเลื่อนลั่นครรชิต ภายใต้ถึงทิศบาดาล
เลื่อนลอยมาโดยอากาศ โอภาสดั่งรถพระสุริย์ฉาน
ร่อนลงตรงพักตร์พระอวตาร ที่ประชุมทหารโยธา ฯ
๏ จึ่งเข้าประทับกับเกยแก้ว อันเพริศแพร้วจำรัสพระเวหา
ทูลว่าองค์อมรินทรา ให้ข้าเอารถเวไชยันต์
ลงมาถวายเบื้องบาท พระนารายณ์ธิราชรังสรรค์
ให้ทรงออกสงครามด้วยทศกัณฐ์ ที่มันเบียดเบียนธาตรี
รถนี้ครั้งอมรินทร์ทรง รณรงค์อินทรชิตยักษี
มิได้มีชัยแก่ไพรี ด้วยพาชีบอกแพ้แต่เดิมมา
ครั้งนี้สินธพเทเวศ สำแดงเหตุร่านรนหรรษา
ร้องว่ามีชัยอสุรา เห็นมหามงคลประเสริฐนัก
อันหมู่พาลาปัจจามิตร จะแพ้ฤทธิ์พระองค์ทั้งไตรจักร
สาอะไรแก่ไอ้ทศพักตร์ ที่จะทนศรศักดิ์พระจักรี ฯ
๏ เมื่อนั้น พระกฤษณุรักษ์เรืองศรี
ฟังวิษณุกรรมก็ยินดี จึ่งมีพระราชบัญชา
อันซึ่งองค์อมรินทร ครั้งก่อนก็ให้รัถา
ขี่ข้ามมหาคงคา งามสง่าปรากฏทั้งแดนไตร
ครั้งนี้เอาเวไชยันต์ อันเป็นมงคลลงมาให้
อันคุณเจ้าฟ้าสุราลัย ใหญ่หลวงเป็นพ้นพันทวี ฯ
๏ บัดนั้น พระวิษณุกรรมเรืองศรี
ได้ฟังบรรหารพระจักรี จึ่งมีมธุรสวาจา
ตัวข้าขอลาเบื้องบาท พระตรีภูวนาถนาถา
ไปแจ้งแก่องค์อินทรา ผ่านฟ้าค่อยอยู่สถาวร
จงทรงศักดาวราฤทธิ์ ปัจจามิตรพ่ายแพ้พระแสงศร
ว่าแล้วเหาะขึ้นยังอัมพร เขจรไปเมืองเทวัญ ฯ
๏ เมื่อนั้น พระกฤษณุรักษ์รังสรรค์
ครั้นองค์พระวิษณุกรรม์ กลับไปสวรรค์วิมานฟ้า
จึ่งชวนพระลักษมณ์สุริย์วงศ์ อันเป็นเอกองค์กนิษฐา
เสด็จยุรยาตรคลาดคลา มาเข้าที่สรงวาริน ฯ
๏ สองกษัตริย์ชำระสระสนาน สุคนธ์ธารเกสรขจรกลิ่น
สนับเพลาเชิงรูปนาคิน เชิงงอนโกมินลอยดวง
พระเชษฐาผ้าทิพย์พื้นตอง พระอนุชาเครือทองพื้นม่วง
ชายไหวประดับเพชรพวง ชายแครงรุ้งร่วงทับทิมพราย
ต่างทรงฉลององค์เครือขด สังวาลมรกตสามสาย
ตาบทิศทับทรวงจำหลักลาย ทองกรมังกรกลายพาหุรัด
ธำมรงค์มณีโลหิต ชวลิตถ้วนสิบนิ้วพระหัตถ์
ทรงมหามงกุฎดอกไม้ทัด กรรเจียกแก้วจำรัสอลงกรณ์
ขัดพระแสงขรรค์ฤทธิรงค์ ทั้งสององค์ทรงจับธนูศร
งามดั่งสุริยันกับจันทร บทจรตามกันมาขึ้นรถ ฯ
๏ รถเอยราชรถอินทร์ กงกำโกมินอลงกต
แอกงอนอ่อนสลวยชวยชด บัลลังก์ลดภาพตั้งกระจังราย
บุษบกล้วนแก้วแพรวพรรณ ช่อฟ้าหน้าบันเฉิดฉาย
ยอดเยี่ยมเทียมแทงโพยมพราย ปราลีแก้วกลายอลงกรณ์
เทียมด้วยสินธพเทเวศ สำแดงเดชยิ่งพญาไกรสร
มาตุลีสารถีขับจร พาเผ่นอัมพรดั่งลมพัด
พระลักษมณ์นั่งหน้าประนมนิ้ว ธงชายรายริ้วปลิวสะบัด
อภิรุมชุมสายรายรัตน์ ขนัดฆ้องกลองประโคมโครมครึก
อันหมู่วานรทวยหาญ เริงร่านลำพองคะนองศึก
สำแดงแผลงฤทธิ์พันลึก โห่ฮึกรีบเร่งกันไป ฯ
๏ จึ่งแลเห็นทัพกุมภัณฑ์ ตั้งมั่นอยู่เชิงเขาใหญ่
ให้หยุดพหลพลไกร ไว้ดูกำลังอสุรา ฯ
๏ เมื่อนั้น ทศเศียรสุริย์วงศ์ยักษา
ยืนรออยู่กลางโยธา แลมาเห็นทัพวานร
ตั้งเป็นอินทรีพยุหบาตร ทำองอาจฮึกหาญชาญสมร
มนุษย์เป็นจอมพลากร ก็โกรธดั่งไฟฟอนไหม้ฟ้า
ยี่สิบหัตถ์กวัดแกว่งอาวุธ สำแดงฤทธิรุทรแกล้วกล้า
ให้เร่งขับรถรัตนา ฝ่าพลโยธาขึ้นไป ฯ
๏ จึ่งร้องว่าเหวยรามลักษมณ์ รู้จักพระกาลฤๅหาไม่
ซึ่งเอ็งอาจองทะนงใจ มิได้เกรงเดชกุมภัณฑ์
วันนี้เรายกมารอนราญ จะผลาญชีวาให้อาสัญ
อันโยธาวานรทั้งนั้น จะหั่นมิให้แค้นคอกา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังจึ่งตอบวาจา ว่าเหวยทศกัณฐ์ใจพาล
เอ็งอย่าเจรจาให้เกินพักตร์ ทะนงศักดิ์หาวฮึกอวดหาญ
ตั้งตัวว่าเป็นพระกาล ขุนมารจะมาขู่ใคร
ถึงเอ็งสิบเศียรสิบกร ไหนจะทนศรกูได้
ไม่ช้าจะม้วยบรรลัย สิ้นทั้งไพร่พลที่ออกมา ฯ
๏ เมื่อนั้น องค์ท้าวสิบพักตร์ยักษา
ได้ฟังยิ่งกริ้วโกรธา ยี่สิบตาดั่งดวงสุริยัน
ทำอำนาจผาดแผดสุรเสียง สำเนียงดั่งหนึ่งฟ้าลั่น
ดีแล้วจะได้เห็นกัน กูจะมล้างชีวันเสียบัดนี้
ว่าแล้วจึ่งมีบรรหาร สั่งเสนามารยักษี
เร่งเข้าหักโหมโจมตี ฆ่าหมู่กระบี่ให้มรณา ฯ
๏ บัดนั้น ฝ่ายหมู่อสุรศักดิ์ยักษา
รับสั่งพญาอสุรา ก็เข้าไล่เข่นฆ่าวานร ฯ
๏ พุ่งซัดอาวุธเป็นห่าฝน ต่างตนต่างยิงธนูศร
โห่ฮึกสะอึกฟันฟอน ด้วยฤทธิรอนกุมภัณฑ์ ฯ
๏ บัดนั้น ฝ่ายพลวานรแข็งขัน
รับกรรอนรุกบุกบัน เข้าไล่โรมรันอสุรา ฯ
๏ พลลิงฉวยชิงอาวุธยักษ์ โหมหักเขม้นเข่นฆ่า
หมู่มารตายกลาดดาษดา แตกมาไม่เป็นสมประดี ฯ
๏ บัดนั้น สิบขุนทหารยักษี
เห็นวานรไล่ฆ่าราวี โกรธดังอัคคีบรรลัยกาล
ต่างตนกวัดแกว่งอาวุธ สำแดงฤทธิรุทรกล้าหาญ
กระทืบบาทผาดโผนโจนทะยาน เข้าไล่รอนราญกระบี่ไพร ฯ
๏ กลอกกลับสัประยุทธ์กลางพล วานรไม่ทนกำลังได้
แตกร้นย่นยับทั้งทัพชัย สิบนายรุกไล่ติดพัน ฯ
๏ บัดนั้น สุรเสนสุรกานต์ตัวขยัน
เกยูรมายูรชาญฉกรรจ์ นิลเอกนิลขันผู้ศักดา
อีกทั้งกระบี่ทวิพัท มหัทวิกันตัวกล้า
วาหุโรมเกสรทมาลา เห็นยักษาไล่รุกคลุกคลี
วานรแตกยับสับสน อลวนอื้ออึงคะนึงมี่
กริ้วโกรธพิโรธดั่งอัคคี โจมจับอสุรีทั้งสี่นาย ฯ
๏ ลิงแทงยักษ์ตีกระบี่ปัด กอดฟัดล้มควํ่าล้มหงาย
รบชิดไม่คิดตัวตาย ต่างหมายจะล้างชีวา ฯ
๏ บัดนั้น สิบขุนทหารยักษา
รับรองป้องปัดเป็นโกลา โถมจับวานรทั้งสิบตน ฯ
๏ ยักษ์แทงลิงชิงอาวุธ อุตลุดวุ่นวายสับสน
ต่างหาญต่างกล้าอดทน ต่างตนไม่ละลดกร ฯ
๏ บัดนั้น สิบทหารองค์พระทรงศร
ต่างโผนโจนประจัญฟันฟอน วานรโจมจับอสุรา ฯ
๏ สิบกระบี่ตีสิบกุมภัณฑ์ ฟันด้วยอาวุธคมกล้า
หัวขาดตัวขาดดาษดา สิบขุนมรณาด้วยฤทธี ฯ
๏ เมื่อนั้น สิบรถลูกท้าวยักษี
เห็นสิบขุนสุดสิ้นชีวี โกรธดั่งอัคคีบรรลัยกาล
กวัดแกว่งอาวุธกระทืบบาท ทำอำนาจสำแดงกำลังหาญ
ขับรถเข้าไล่รอนราญ ขุนมารตีสิบวานร ฯ
๏ บัดนั้น สุครีพหนุมานชาญสมร
องคตผู้เรืองฤทธิรอน อีกทั้งวานรนิลนนท์
เห็นสิบรถไล่ตีกระบี่มา สี่นายโกรธากุลาหล
กวัดแกว่งอาวุธคำรามรณ ต่างตนออกรับกุมภัณฑ์ ฯ
๏ เมื่อนั้น สิบรถฤทธิแรงแข็งขัน
เห็นสี่วานรชาญฉกรรจ์ เข้ามากางกั้นรถไว้
สี่ตนกริ้วโกรธกระทืบบาท พสุธาอากาศหวาดไหว
ตนหนึ่งกวัดแกว่งศรชัย ว่าเหวยดูก่อนไอ้ลิงป่า
กูมีศักดาวราฤทธิ์ พระอาทิตย์ก็ขับรถหนี
ตัวมึงจะเข้ามาราวี ไม่ทันนาทีจะมรณา
ตนหนึ่งกวัดแกว่งคทาธร ว่าเหวยดูก่อนอ้ายลิงป่า
ตัวกูผู้มีศักดา พระอินทราก็เกรงฤทธี
ตนหนึ่งถือหอกออกคำรณ กูผจญเทวาทุกราศี
แต่พระเพลิงเริงแรงราวี ก็ขับแรดร้ายหนีไม่ต้านทาน
ตนหนึ่งมีมือถือจักร ว่ากูทรงสิทธิศักดิ์ห้าวหาญ
พระพายทรงเดชชัยชาญ ก็ขับม้าทะยานหนีไป
มึงนี้จะมาต่อสู้ จะทนมือกูที่ไหนได้
ไอ้ชาติเดียรัจฉานจังไร จะบรรลัยไม่ทันพริบตา ฯ
๏ บัดนั้น สุครีพฤทธิไกรใจกล้า
ได้ฟังจึ่งร้องตอบมา ว่าเหวยดูก่อนไอ้ขุนยักษ์
ตัวกูเป็นบุตรพระทินกร ฤทธิรอนปราบได้ทั้งไตรจักร
มึงอย่าเจรจาให้เกินพักตร์ ไอ้ชาติทรลักษณ์อัปรีย์
หนุมานชี้หน้าแล้วร้องเย้ย ว่าเหวยดูก่อนไอ้ยักษี
กูลูกพระพายผู้ฤทธี จะมาเอาชีวีขุนมาร
องคตตบมือร้องตวาด มึงอย่าองอาจอวดหาญ
กูเป็นหลานรักมัฆวาน จะมาผลาญชีวิตกุมภัณฑ์
นิลนนท์ว่าเหวยไอ้พาลา มึงไม่รู้ว่าจะอาสัญ
กูคือพระเพลิงชาญฉกรรจ์ จะมาบั่นเศียรเกล้ามึงไป
ว่าแล้วสี่นายแผลงฤทธิ์ ทศทิศกัมปนาทหวาดไหว
โลดโผนโจนขึ้นรถชัย ทะลวงไล่โจมจับอสุรี ฯ
๏ อันรถขุนยักษ์ทั้งสี่ตน ไม่ทนกำลังกระบี่ศรี
หักยับเป็นภัสมธุลี ไกรสรสารถีก็วายปราณ ฯ
๏ เมื่อนั้น สี่รถฤทธิไกรใจหาญ
รบชิดติดพันประจัญบาน โผนทะยานจับสี่วานร ฯ
๏ แปดนายต่างรับต่างตี ดั่งคชสีห์กับไกรสร
ต่างกล้าต่อหาญราญรอน ประจัญกรไม่งดลดกัน ฯ
๏ บัดนั้น ทั้งสี่วานรแข็งขัน
โรมรุกคลุกคลีตีประจัญ พัลวันจับสี่อสุรี ฯ
๏ ฟาดลงกับพื้นดินดอน ด้วยกำลังฤทธิรอนกระบี่ศรี
หัวขาดตัวขาดไม่สมประดี ทั้งสี่กุมภัณฑ์ก็มรณา ฯ
๏ เมื่อนั้น หกรถสุริย์วงศ์ยักษา
เห็นสี่รถสุดสิ้นชีวา โกรธาขับรถเข้ารอนราญ ฯ
๏ บัดนั้น จึ่งชามพูวราชใจหาญ
กับนิลราชชมพูพาน วิสันตะรานฤทธี
ทั้งญาณรสคนธ์วิมลราช หกนายองอาจดังไกรสีห์
กริ้วโกรธพิโรธดั่งอัคคี โถมจับอสุรีทั้งหกรถ
รัถาหกยับแหลกลาญ หกสารถีมารก็ตายหมด
หกกระบี่ไล่ตีไม่เงือดงด จนใกล้หน้ารถทศกัณฐ์ ฯ
๏ เมื่อนั้น หกรถฤทธิแรงแข็งขัน
ต่างตนขบเขี้ยวเคี้ยวฟัน โถมเข้าโรมรันประจัญตี ฯ
๏ กลอกกลับจับกันสับสน ต่างอดต่างทนไม่ถอยหนี
หกยักษ์หกลิงเข้าราวี ถ้อยทีจะล้างชีวา ฯ
๏ บัดนั้น วานรหกนายใจกล้า
เผ่นโผนโจนถีบอสุรา ด้วยกำลังศักดาว่องไว ฯ
๏ ล้มลงกับพื้นปัถพี หกกระบี่เหยียบอกไว้ได้
ฉีกแขนฉีกขาโยนไป ตรงหน้ารถชัยทศกัณฐ์ ฯ
๏ เมื่อนั้น ทศเศียรสุริย์วงศ์รังสรรค์
เห็นสิบรถสิ้นชีพชีวัน กุมภัณฑ์กริ้วโกรธพิโรธนัก
กระทืบบาทผาดเสียงดังฟ้าผ่า พระหัตถ์เงื้อง่าทรงจักร
ขบเขี้ยวเคี้ยวฟันคึกคัก ขุนยักษ์ขว้างไปด้วยฤทธิ์ ฯ
๏ โชติช่วงดั่งดวงอโณทัย เสียงสนั่นหวั่นไหวถึงดุสิต
ต้องหมู่โยธาปัจจามิตร ล้มตายอกนิษฐ์ดาษดา ฯ
๏ เมื่อนั้น พระตรีภพลบโลกนาถา
เห็นทศพักตร์ขว้างจักรมา ต้องหมู่โยธาวานร
บ้างล้มบ้างตายเกลื่อนกลาด จึ่งชักพลายวาตพระแสงศร
พาดสายหมายมุ่งจะราญรอน ภูธรก็ผาดแผลงไป ฯ
๏ ศรชัยสังหารจักรกรด แหลกหมดไม่ทานกำลังได้
ทั้งพลกุมภัณฑ์ก็บรรลัย ดาษไปกับพื้นปัถพี ฯ
๏ เมื่อนั้น ท้าวยี่สิบกรยักษี
เสียจักรเสียพลโยธี โกรธดั่งอัคคีไหม้ฟ้า
จึ่งชักศรสาตร์ขึ้นพาดสาย มุ่งหมายเขม้นจะเข่นฆ่า
น้าวหน่วงด้วยกำลังฤทธา อสุราก็ผาดแผลงไป ฯ
๏ เต็มทั้งท้องฟ้าอากาศ เกลื่อนกลาดไม่นับเล่มได้
มีเปลวร้อนแรงดั่งแสงไฟ ล้อมรอบรถชัยพระจักรี ฯ
๏ เมื่อนั้น พระนารายณ์ทรงสวัสดิ์รัศมี
เห็นทศกัณฐ์แผลงศรมาราวี ก็ชักอัคนีพระแสงทรง
พาดสายหมายล้างอสุรา งามสง่าดั่งท้าวครรไลหงส์
น้าวหน่วงด้วยกำลังฤทธิรงค์ พระภุชพงศ์ก็ผาดแผลงไป ฯ
๏ เป็นลมกาลผลาญศรยักษ์ หักยับไม่ทนอยู่ได้
อันหมู่โยธีกระบี่ไพร ที่บรรลัยก็เป็นคืนมา
แล้วไปทำลายรถทรง ขององค์ทศพักตร์ยักษา
ราชสีห์สารถีก็มรณา ด้วยศักดาเดชพระอวตาร ฯ
๏ เมื่อนั้น ท้าวราพณาสูรใจหาญ
รถหักตกลงกับดินดาน ขุนมารกริ้วโกรธดั่งอัคคี
สิบปากขบเขี้ยวเคี้ยวฟัน แผดเสียงสนั่นอึงมี่
โลดโผนโจนไปด้วยฤทธี ถึงที่หน้ารถพระรามา ฯ
๏ สิบเก้าหัตถ์กวัดแกว่งอาวุธ กรหนึ่งฉวยยุดเอารัถา
ดั่งราหูอันใจพาลา จับพระสุริยาในอัมพร ฯ
๏ เมื่อนั้น พระรามสุริย์วงศ์ทรงศร
ครั้นเห็นท้าวยี่สิบกร เข้ามาราญรอนราวี
จึ่งเสด็จจากราชรถทรง กับองค์พระลักษมณ์เรืองศรี
เข้าไล่บุกบันประจัญตี ภูมีโจมจับอสุรา ฯ
๏ เท้าซ้ายเหยียบเข่าน้าวเศียร หันเวียนยักย้ายหลายท่า
พระกรแกว่งศรศักดา ตีต้องกายากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
สิบมือนั้นคอยป้องกัน สิบหัตถ์รบรันประจัญกร
ต่างถอยต่างไล่กลอกกลับ ต่างตีต่างรับด้วยคันศร
อสุรีกวัดแกว่งคทาธร เข้าราญรอนสัประยุทธ์ด้วยฤทธี ฯ
๏ หันเหียนเปลี่ยนท่ารอนราญ ต่างหาญต่างกล้าไม่ถอยหนี
ต่างหมายจะล้างชีวี ถ้อยทีโรมรันกันไปมา ฯ
๏ เมื่อนั้น พระตรีภพลบโลกนาถา
รานรุกคลุกคลีอสุรา โจนขึ้นเหยียบบ่ายืนยัน ฯ
๏ กรกุมมงกุฎทั้งสิบเศียร หันเวียนว่องไวดั่งจักรผัน
หัตถ์หนึ่งแกว่งศรโรมรัน ตีต้องทศกัณฐ์เป็นหลายที ฯ
๏ เมื่อนั้น ท้าวสิบพักตร์ยักษี
ต้องคันศรเจ็บทั้งอินทรีย์ อสุรีหันเหเซไป
ขบฟันขืนองค์ดำรงกาย จะครั่นคร้ามความตายก็หาไม่
กรหนึ่งฉวยชักศรชัย พาดสายแผลงไปด้วยฤทธา ฯ
๏ สำเนียงดั่งเสียงลมกรด มืดบดไปทั่วทิศา
บัดเดี๋ยวเป็นไฟไหม้มา ร้อนแรงแสงกล้าดั่งเพลิงกัลป์ ฯ
๏ เมื่อนั้น พระกฤษณุรักษ์รังสรรค์
เห็นศรทศเศียรกุมภัณฑ์ เป็นเปลวควันไฟบรรลัยกาล
จึ่งจับพลายวาตขึ้นพาดสาย พระเนตรมุ่งหมายจะสังหาร
น้าวหน่วงด้วยกำลังชัยชาญ ผ่านฟ้าก็แผลงไปด้วยฤทธิ์ ฯ
๏ เสียงสนั่นลั่นเลื่อนสะเทือนดิน ไหวสิ้นถึงชั้นดุสิต
เป็นห่าฝนสวรรค์ครรชิต ตกดับเพลิงพิษกุมภัณฑ์
แล้วต้องม้ารถคชพล วายชนม์สิ้นชีพอาสัญ
ปักอกองค์ท้าวทศกัณฐ์ ตรึงมั่นด้วยกำลังฤทธี ฯ
๏ เมื่อนั้น ท้าวยี่สิบกรยักษี
ต้องศรเจ็บทั่วทั้งอินทรีย์ ดั่งหนึ่งชีวีจะมรณา
จึ่งยอพระกรขึ้นเหนือเกศ ไหว้คุณพรหเมศนาถา
อุตส่าห์ดำรงกายา หลับตาร่ายวิทยามนต์ ฯ
๏ ครั้นจบพระเวทพิธี อสุรีเป่าลูบลงสามหน
ศรนั้นก็หลุดจากตน พอพระสุริยนรอนรอน
จะใกล้สิ้นแสงอัสดง เลี้ยวลงลับเหลี่ยมสิงขร
ให้เลิกโยธาพลากร คืนเข้านครลงกา ฯ
๏ เมื่อนั้น พระจักรรัตน์แก้วนาถา
ครั้นทศเศียรอสุรา เลิกพลโยธากลับไป
พระเสด็จขึ้นยังพิชัยรถ พร้อมทศโยธาน้อยใหญ่
ให้เลิกพหลพลไกร คืนไปพลับพลาอลงกรณ์ ฯ
๏ เมื่อนั้น ท้าวทศพักตร์ชาญสมร
ครั้นถึงลงกาพระนคร บทจรขึ้นปราสาทรูจี ฯ
๏ เอนองค์ลงเหนือบัลลังก์อาสน์ กรก่ายนลาตยักษี
แสนทุกข์แสนเทวษแสนทวี อสุรีเศร้าสร้อยฤทัยนัก
คิดถึงกุมภกรรณอนุชา ลูกยาอินทรชิตสิทธิศักดิ์
ทั้งมังกรกัณฐ์หลานรัก สุริย์วงศ์พงศ์ยักษ์ที่วายปราณ
ที่นี้จะได้ใครต่อสู้ อันหมู่ข้าศึกที่ฮึกหาญ
แต่ตัวของกูผู้ชัยชาญ ออกไปรอนราญด้วยมัน
ยังต้องศรเต็มทั้งกายา ปิ้มว่าชีวาจะอาสัญ
เสียหมู่ม้ารถคชกรรม์ เสียพวกพลขันธ์โยธี
เสียทั้งสิบรถลูกรัก สิบขุนสิทธิศักดิ์ยักษี
อกเอ๋ยจะทำไฉนดี จึ่งจะล้างไพรีให้บรรลัย ฯ
๏ แต่ผุดลุกผุดนั่งรำพึงคิด จะสนิทนิทราก็หาไม่
จนรุ่งรางสางแสงอโณทัย คิดได้ว่าองค์สหายรัก
อยู่ยังปางตาลนคเรศ ฤทธิ์เดชปราบทั่วทั้งไตรจักร
ชื่อมูลพลัมขุนยักษ์ ร่วมรักร่วมชีพชีวัน
จะให้เชิญมาปรึกษาก่อน จึ่งจะยกนิกรพลขันธ์
ออกไปรณรงค์ด้วยกัน ฆ่ามันให้ได้ดั่งจินดา
คิดแล้วสระสรงทรงเครื่อง อร่ามเรืองทั้งกายยักษา
เสด็จยุรยาตรคลาดคลา ออกมาพระโรงรูจี ฯ
๏ ลดองค์ลงเหนือบัลลังก์อาสน์ พร้อมเสนามาตย์ยักษี
ประนมกรน้อมเกล้าอัญชุลี จึ่งมีพระราชโองการ
สั่งเปาวนาสูรผู้ปรีชา ให้แต่งสาราราชสาร
ไปยังนครปางตาล ถวายแก่พญามารสหายรัก
ตามเรื่องซึ่งเกิดการณรงค์ ว่าลักษมณ์รามอาจองทะนงศักดิ์
ยกกระบี่นิกรทรลักษณ์ มาเคี่ยวฆ่าวงศ์ยักษ์ถึงลงกา ฯ
๏ บัดนั้น จึ่งเปาวนาสูรยักษา
ก้มเกล้ารับราชบัญชา แล้วแต่งสาราอันสุนทร
ให้อาลักษณ์ลงแผ่นสุพรรณบัฏ ใส่กล่องเนาวรัตน์ประภัสสร
จึ่งให้กาลสูรฤทธิรอน กับขุนอัสดรถือไป ฯ
๏ บัดนั้น สองนายผู้มีอัชฌาสัย
รับสารพระองค์ทรงภพไตร บังคมไหว้แล้วคลานออกมา ฯ
๏ ต่างตนขึ้นสินธพชาติ อันมีอำนาจแกล้วกล้า
ขับทะยานออกจากลงกา ตรงไปพาราปางตาล ฯ
๏ ครั้นถึงลงจากพาชี อสุรีชูกล่องราชสาร
ก็เข้าไปหาเสนามาร แจ้งการโดยราชบัญชา ฯ
๏ บัดนั้น เสนีผู้มียศถา
ก้มเกล้ารับราชบัญชา แจ้งว่าลงกาพระบุรี
เกิดการสัประยุทธ์รณรงค์ พระองค์ให้ราชสารศรี
มาถึงพระสหายร่วมชีวี ก็พาสองเสนีเข้าไป ฯ
๏ ครั้นถึงที่ท้องพระโรงคัล กุมภัณฑ์น้อมเศียรบังคมไหว้
ทูลว่าพระสหายผู้ร่วมใจ ซึ่งผ่านเวียงชัยลงกา
ใช้ให้กาลสูรฤทธิรอน กับขุนอัสดรยักษา
สองนายถือราชสารา มาถวายใต้เบื้องบทมาลย์ ฯ
๏ เมื่อนั้น พญามูลพลัมใจหาญ
แจ้งว่าพระสหายชัยชาญ ให้มีสารมาก็ยินดี
จึ่งมีบัญชาอันสุนทร ดูกรทั้งสองยักษี
พระสหายผู้ร่วมชีวี ใช้เอ็งมานี้ด้วยอันใด ฯ
๏ บัดนั้น กาลสูรผู้มีอัชฌาสัย
ได้ฟังบรรหารพระภูวไนย บังคมไหว้สนองพระบัญชา
บัดนี้ลงการาชฐาน เกิดการเคี่ยวเข็ญเข่นฆ่า
พระญาติพระวงศ์ก็มรณา ร้อนทุกเส้นหญ้าทุกธานี
จึ่งให้ข้ามาเฝ้าบาทบงสุ์ พระผู้พงศ์พันธมิตรเรืองศรี
ทูลแล้วส่งสารสวัสดี ให้แก่เสนีปางตาล ฯ
๏ บัดนั้น อำมาตย์ผู้ใหญ่ใจหาญ
ก็เปิดกล่องรัตน์ชัชวาล คลี่อ่านถวายด้วยปรีชา ฯ
๏ ราชสารทศเศียรสุริย์วงศ์ ผู้พงศ์พรหเมศนาถา
เป็นจอมมงกุฎลงกา มายังองค์พระสหายรัก
อันสถิตยังมงคลสถาน อุปราชปางตาลอาณาจักร
บัดนี้ลงกากรุงยักษ์ มีหมู่ปรปักษ์ปัจจามิตร
คือมนุษย์ลักษมณ์รามอหังการ์ คุมพลโยธาอกนิษฐ์
ล้วนเหล่าวานรมีฤทธิ์ ข้ามมารบชิดติดพัน
เคี่ยวฆ่าด้วยการรณรงค์ สุริย์วงศ์อสุราอาสัญ
อันพญาไมยราพกุมภกรรณ ทั้งอินทรชิตนั้นก็บรรลัย
ตัวเรายกพลออกรอนราญ จะหักหาญเอาชัยก็ไม่ได้
ครั้งนี้ไม่มีผู้ใด ที่ร่วมใจปรึกษาสงคราม
ขอเชิญพระสหายคู่ชีวิต ผู้เรืองฤทธิ์แกล้วหาญชาญสนาม
มาช่วยคิดฆ่าลักษมณ์ราม ดับความทุกข์ร้อนในลงกา ฯ
๏ เมื่อนั้น พญามูลพลัมยักษา
ได้แจ้งแห่งราชสารา โกรธาขบเขี้ยวเคี้ยวฟัน
ลุกขึ้นกระทืบบาทผาดเสียง สำเนียงกึกก้องดั่งฟ้าลั่น
เหม่เหม่มนุษย์เท่าแมงวัน กูจะบั่นให้เป็นภัสม์ธุลี
ว่าแล้วเสด็จยุรยาตร ลงจากปราสาทมณีศรี
ขึ้นเฝ้าพระองค์ทรงธรณี ฝูงนางอสุรีก็ตามมา ฯ
๏ ครั้นถึงจึ่งถวายบังคม องค์พระบรมเชษฐา
ทูลว่าทศเศียรอสุรา ซึ่งครองลงกาพระนคร
ผู้เป็นสหายรักสนิท ร่วมชีวิตน้องมาแต่ก่อน
ใช้ให้กาลสูรฤทธิรอน ถือลักษณ์อักษรมาแจ้งการ
ว่าลงกาเกิดรณยุทธ์ สองมนุษย์ฮึกฮักหักหาญ
ยกพลวานรมารอนราญ หมู่มารสิ้นชีพชีวัน
ตัวน้องขอลาเบื้องบาท พระเชษฐาธิราชรังสรรค์
ไปช่วยสงครามทศกัณฐ์ ทรงธรรม์จงได้เมตตา ฯ
๏ เมื่อนั้น ท้าวสหัสเดชะยักษา
ได้ฟังสมเด็จพระอนุชา อสุรานิ่งนึกตรึกไตร
อันสองมนุษย์กับวานร ซึ่งข้ามสาครสมุทรใหญ่
เห็นทีจะมีฤทธิไกร จึ่งอาจใจมาต่อมือยักษ์
ทศกัณฐ์ก็พงศ์พรหเมศ เรืองเดชทั่วไปทั้งไตรจักร
ไฉนมาครั่นคร้ามแก่รามลักษมณ์ เห็นศึกจะหนักพันทวี
คิดแล้วจึ่งกล่าวสุนทร ดูกรน้องรักของพี่
ซึ่งจะยกพหลโยธี ไปยังบุรีลงกา
ช่วยการสงครามพระสหาย เพื่อนตายขององค์กนิษฐา
ก็ต้องโดยยุติธรรมา แต่พี่ยาจะไปด้วยน้องรัก
ฆ่าเสียให้สิ้นเสี้ยนศึก ที่ห้าวฮึกอาจองทะนงศักดิ์
ให้ปรากฏเกียรติไว้ในวงศ์ยักษ์ กว่าจักสิ้นฟ้าสุธาธาร
ว่าแล้วจึ่งมีบัญชา สั่งกาลจักรใจหาญ
จงจัดพหลพลมาร กูจะไปรอนราญไพรี ฯ
๏ บัดนั้น จึ่งกาลจักรยักษี
รับสั่งแล้วถวายอัญชุลี ออกมาจากที่พระโรงคัล ฯ
๏ เกณฑ์หมู่ม้ารถคชสาร พลมารเหี้ยมแหงแข็งขัน
ให้พระอนุชาชาญฉกรรจ์ องค์อุปราชอันฤทธิรุทร
เป็นกองทัพหน้าราวี อสุรีนับสามสิบสมุทร
ล้วนถือสาตราวราวุธ เกลื่อนกล่นอุตลุดเป็นโกลา
โยธาทัพหลวงล้วนสามารถ องอาจฤทธิแรงแข็งกล้า
ขี่มหิงส์สิงห์เสือกิเลนลา เลียงผาโลโตจามรี
ทั้งโคเพลาะโคกระทิงโคแดง โคเถลิงเริงแรงเม่นหมี
บ้างขี่คชาพาชี แรดร้ายราวีมังกร
ล้วนถือง้าวทวนหอกดาบ ปืนยากำซาบธนูศร
เตรียมทั้งรถศึกอันบวร คอยเสด็จบทจรอสุรา
๏ เมื่อนั้น ท้าวสหัสเดชะยักษา
ครั้นเสร็จสั่งมหาเสนา ก็เข้ามายังที่ข้างใน ฯ
๏ ลดองค์ลงเหนือบัลลังก์อาสน์ พร้อมอนงค์นางนาฏน้อยใหญ่
หมอบฟ้าเกลื่อนกลาดดาษไป ภูวไนยจึ่งมีโองการ
สั่งนางอนงค์อันทรงโฉม เป็นที่ประโลมสงสาร
กูจะไปลงกาเมืองมาร บรรดาพนักงานทุกนารี
จงจัดกันให้ได้ห้าร้อย เลือกล้วนแน่งน้อยเฉลิมศรี
ไปด้วยกับกูผู้ฤทธี ในรถมณีเดียวกัน ฯ
๏ บัดนั้น นางสนองพระโอษฐ์คนขยัน
รับสั่งพญากุมภัณฑ์ ถวายบังคมคัลแล้วออกมา ฯ
๏ จัดนางกำนัลอันทรงลักษณ์ ผิวพักตร์รูปทรงโอ่อ่า
อรชรอ้อนแอ้นจำเริญตา ห้าร้อยล้วนกัลยาณี
อาบนํ้าลูบไล้เสาวคนธ์ ทาแป้งแต่งตนขัดสี
นุ่งห่มต่างกันทุกนารี ใส่นํ้ามันหวีหัววุ่นไป
ส่องกระจกเก็บไรวิไลลักษณ์ ผัดพักตร์ผ่องเพียงแขไข
งามดั่งนางฟ้าสุราลัย คอยเสด็จภูวไนยยาตรา ฯ
๏ เมื่อนั้น ท้าวสหัสเดชะยักษา
ทั้งมูลพลัมอสุรา เข้าที่ไสยาในราตรี
ครั้นพระอุทัยไขแสง แจ่มแจ้งจำรัสรัศมี
ก็เสด็จย่างเยื้องจรลี มาเข้าที่สรงสาคร ฯ
๏ สองกษัตริย์ชำระสระสนาน สุคนธาธารทิพย์เกสร
ต่างทรงสนับเพลาเชิงงอน อุทุมพรภูษาท้องพัน
ชายไหวชายแครงเครือหงส์ ฉลององค์เกราะเพชรทับทิมคั่น
ต่างทรงทับทรวงสังวาลวัลย์ ตาบทิศกุดั่นประดับพลอย
สอดใส่สร้อยสนสะอิ้งแก้ว รัดองค์วาวแววเฟื่องห้อย
ทองกรแก้วฉลุฉลักลอย พาหุรัดรักร้อยทับทิมพราย
ต่างทรงธำมรงค์เรือนเก็จ มงกุฎเพชรรุ้งร่วงฉานฉาย
กรรเจียกจรเนาวรัตน์จำหลักลาย พระเชษฐากรายหัตถ์ทั้งสองพัน
กรกุมเครื่องสรรพอาวุธ สำหรับรณยุทธ์ทุกมือมั่น
พระอนุชาจับหอกยืนยัน กุมภัณฑ์กวัดแกว่งไปมา ฯ
๏ ครั้นเสร็จเสด็จยุรยาตร ลงจากปราสาทยักษา
พร้อมด้วยฝูงสนมกัลยา ไปขึ้นมหาพิชัยรถ ฯ
๏ รถเอยราชรถศึก สองรถพันลึกอลงกต
แอกงอนอ่อนสลวยชวยชด ชั้นลดล้วนแล้วบัลลังก์ลาย
อันรถสมเด็จพระเชษฐา สูงเยี่ยมเทียมฟ้าฉานฉาย
นางกำนัลนั่งรอบเรียงราย งามคล้ายกับเทพกินนร
เทียมด้วยราชสีห์สี่พัน ตัวฉกรรจ์กล้าหาญชาญสมร
สารถีมือถือโตมร ขับจรรวดเร็วดั่งลมพัด
เครื่องสูงครบสิ่งกรรชิงราย ธงชายธงชัยปลายสะบัด
พลมารเดินเบียดเยียดยัด ขนัดฆ้องกลองประโคมโครมครึก
พระอนุชานั้นยกไปหน้า โยธาโห่ร้องก้องกึก
มืดคลุ้มชอุ่มควันพันลึก ขับกันคึกคึกรีบไป ฯ
๏ ครั้นถึงลงกาธานี มูลพลัมผู้มีอัชฌาสัย
ให้หยุดพหลพลไกร ตั้งไว้แต่นอกพระพารา ฯ
๏ ครั้นเสร็จก็เสด็จยุรยาตร จากพิชัยราชรัถา
ไปเฝ้าสมเด็จพระพี่ยา ยังรถรัตนาพรายพรรณ ฯ
๏ จึ่งน้อมเศียรเกล้าบังคม พระบรมเชษฐารังสรรค์
ทูลว่าพระองค์ทรงธรรม์ ตั้งมั่นอยู่นอกพระนคร
ตัวข้าจะถวายบังคมลา ไปบอกเจ้าลงกาสหายก่อน
ให้มารับเสด็จภูธร บทจรเข้ายังเวียงชัย
จึ่งจะควรแก่เบื้องบทเรศ มงกุฎเกศกษัตริย์สูงใหญ่
พระยศจะปรากฏไป ดั่งในฟากฟ้าธาตรี
ว่าแล้วเสด็จยุรยาตร องอาจดั่งพญาราชสีห์
ขึ้นยังรถรัตน์มณี อสุรีก็เข้าในลงกา ฯ
๏ เมื่อนั้น ทศเศียรสุริย์วงศ์ยักษา
รู้ว่าพระสหายเสด็จมา อสุราแสนโสมนัสนัก
ดั่งได้สมบัติพัสถาน ศฤงคารบริวารในไตรจักร
สำรวลสรวลยิ้มพริ้มพักตร์ ไปรับสหายรักด้วยยินดี ฯ
๏ จึ่งให้ประทับรัถา กับเกยรัตนาจำรัสศรี
พากันย่างเยื้องจรลี ขึ้นปราสาทมณีอลงกรณ์ ฯ
๏ สองกษัตริย์นั่งร่วมบัลลังก์อาสน์ สำราญราชฤทัยสโมสร
คำรพกันด้วยใจสถาวร เป็นทางสุนทรไมตรี ฯ
๏ เมื่อนั้น จึ่งมูลพลัมยักษี
ส้วมกอดพระสหายด้วยยินดี จึ่งมีบัญชาถามไป
อันซึ่งอริราชไพริน ถิ่นฐานบ้านเมืองนั้นอยู่ไหน
สุริย์วงศ์พงศ์เผ่าเหล่าใคร จึ่งอาจใจมาทำอหังการ ฯ
๏ เมื่อนั้น ท้าวราพณาสูรใจหาญ
ได้ฟังจึ่งมีพจมาน อันพวกพาลที่ยกมานี้
นามมันชื่อว่ารามลักษมณ์ หลานรักอัชบาลเรืองศรี
หน่อท้าวทศรถธิบดี อยู่ยังบุรีอยุธยา
ตัวมันมีฤทธิ์ด้วยแสงศร ทั้งพลวานรก็แกล้วกล้า
ยกข้ามมหาสมุทรมา เคี่ยวฆ่าสุริย์วงศ์กุมภัณฑ์
ครั้งนี้ไม่มีที่เห็นใคร จะมล้างมันให้อาสัญ
จึ่งไปเชิญสหายร่วมชีวัน มาคิดกันสังหารไพรี ฯ
๏ เมื่อนั้น พญามูลพลัมยักษี
ฟังพระสหายร่วมชีวี โกรธดั่งอัคคีไหม้ฟ้า
กระทืบบาทผาดแผดสุรเสียง สำเนียงเลื่อนลั่นดั่งฟ้าผ่า
ไฉนจึ่งไม่แจ้งกิจจา ดั่งหนึ่งว่าเราไม่รักกัน
ให้ยืดยาวใหญ่หลวงถึงเพียงนี้ จนญาติวงศ์อสุรีอาสัญ
ทำไมกับมนุษย์เท่าแมงวัน ฤทธิ์มันจะมีสักเพียงไร
บัดนี้พระเชษฐาฤทธิรณ โกรธายกพลพยุห์ใหญ่
จะดับเข็ญให้เย็นทั้งเวียงชัย ภูวไนยตั้งทัพพลับพลา
อยู่นอกพระนิเวศน์เขตสถาน ท่านจงไปเฝ้าพระเชษฐา
ทูลเชิญเสด็จเข้ามา คิดฆ่าอริราชไพรี ฯ
๏ เมื่อนั้น ทศเศียรสุริย์วงศ์ยักษี
แจ้งว่าพระเชษฐาธิบดี ยกโยธีมาก็ดีใจ
สิบปากสำรวลสรวลสันต์ ตบหัตถ์สนั่นหวั่นไหว
ก็พากันลีลาคลาไคล ไปขึ้นรถทรงอลงกรณ์ ฯ
๏ สองกษัตริย์เสด็จตามกัน ให้โลทันรีบขับไกรสร
ออกจากลงกาพระนคร บทจรไปโดยมรรคา ฯ
๏ ครั้นถึงให้หยุดรถทรง สองสหายก็ลงจากรัถา
พากันยุรยาตรคลาดคลา ไปเฝ้าพญาอสุรี ฯ
๏ ต่างองค์ประณตบทมาลย์ พระผู้ปิ่นปางตาลเรืองศรี
ด้วยใจชื่นชมยินดี ในที่ท่ามกลางกุมภัณฑ์ ฯ
๏ เมื่อนั้น ท้าวสหัสเดชะรังสรรค์
ครั้นแลเห็นองค์ทศกัณฐ์ มาบังคมคัลก็ปรีดา
จึ่งมีบัญชาอันสุนทร ดูก่อนทศกัณฐ์ยักษา
ซึ่งข้าศึกฮึกหาญอหังการ์ กำลังแกล้วกล้าสักเพียงใด
บรรดาสุริย์วงศ์พรหมาน ต้านทานฝีมือมันไม่ได้
ตัวพี่แจ้งสารก็ร้อนใจ ดั่งนอนอยู่ในอัคคี
รีบเกณฑ์จตุรงค์พยุหบาตร แสนเสนามาตย์ยักษี
มาด้วยหวังจะช่วยต่อตี สังหารชีวีให้มรณา ฯ
๏ เมื่อนั้น ทศเศียรสุริย์วงศ์ยักษา
ได้ฟังพระราชบัญชา อสุราแสนโสมนัสนัก
ดั่งได้สมบัติพัสถาน ศฤงคารบริวารทั้งไตรจักร
จึ่งสนองวาจาพญายักษ์ อันมนุษย์รามลักษมณ์ซึ่งอาจใจ
ชำนาญในการธนูศร ฤทธิ์รอนฟากฟ้าดินไหว
อันหมู่โยธีกระบี่ไพร ว่องไวในที่รณยุทธ์
ล้วนรู้เดินฟ้าประดาดิน สิ้นทั้งเจ็ดสิบเจ็ดสมุทร
มาตรแม้นถึงฆ่าด้วยอาวุธ ก็ไม่สุดสิ้นชีพชีวี
ซึ่งพระองค์เมตตาการุญ พระคุณยิ่งฟ้าราศี
ขอเชิญเสด็จเข้าบุรี พักหมู่โยธีในลงกา ฯ
๏ เมื่อนั้น ท้าวสหัสเดชะยักษา
ได้ฟังคั่งแค้นในอุรา โกรธาดั่งไฟบรรลัยกาล
เหม่เหม่มนุษย์กับลิงไพร เหตุใดมาทำอวดหาญ
ไม่รู้ว่าชีวาจะวายปราณ ด้วยมือพระกาลอันเรืองยศ
ตรัสแล้วให้เลิกโยธา แสนสุรเสนาทั้งปวงหมด
ทั้งหมู่คชาม้ารถ บทจรเข้ายังพระบุรี ฯ
๏ เมื่อนั้น ท้าวยี่สิบกรยักษี
นำเสด็จเชษฐาธิบดี ถึงที่ปราการลงกา
แลดูพิชัยรถทรง ขององค์พญายักษา
ใหญ่สูงกว่าช่องทวารา จึ่งบัญชาสั่งมโหทร
จงเร่งไปรื้อกำแพงเมือง ข้างเบื้องทักษิณเสียก่อน
ให้ราบรื่นจนพื้นดินดอน รถพระภูธรจะเข้าไป ฯ
๏ บัดนั้น มโหทรเสนาผู้ใหญ่
รับสั่งพระองค์ทรงภพไกร ก็ขับไพร่ให้รื้อปราการ ฯ
๏ บ้างคัดบ้างขนอุตลุด บ้างขุดบ้างรื้อทุกหน้าด้าน
ทุบปราบราบรื่นพื้นดินดาน ก็เสร็จตามพจมานอสุรี ฯ
๏ เมื่อนั้น ท้าวสหัสเดชะยักษี
จึ่งให้เคลื่อนรถรัตนมณี เข้าในบุรีลงกา ฯ
๏ พินิจพิศดูพระนคร ท้าวยี่สิบกรยักษา
ปราการเชิงเทินจำเริญตา ระยะช่องเสมาเสมอกัน
ซุ้มทวารบานบังทวาเรศ เขื่อนเขตคูรอบเป็นขอบคั่น
ป้อมปืนหอรบเรียงรัน ธงสุวรรณแถวฉัตรอลงกรณ์
ถนนแก้วแล้วล้วนศิลาลาด แสนสะอาดแลเลื่อมประภัสสร
ตึกกว้านร้านเรือนราษฎร ไม่ซับซ้อนเรียงเรียบระเบียบงาม
นิเวศน์วังคลังทิมเป็นทิวท่อง พระลานมีที่ประลองท้องสนาม
ที่นั่งเย็นเห็นลอยพลอยวาม ปราสาทสามดูสูงสุดตา
จตุรมุขสุขแม้นพิมานสวรรค์ ยอดนั้นเป็นพรหมสี่หน้า
หน้าบันสุบรรณจับนาคา บราลีช่อฟ้าช้อยชด
ช่องแกลแลไกลวาวแวว เจียรนำปานแก้วอลงกต
มีพื้นเจ็ดชั้นเป็นหลั่นลด งามหมดเป็นที่จำเริญใจ
อันกรุงลงการาชฐาน แสนสนุกโอฬารไม่เปรียบได้
ชมพลางต่างเร่งรถชัย ไปยังนิเวศน์อสุรี ฯ
๏ เมื่อนั้น ท้าวทศพักตร์ยักษี
นำเสด็จเชษฐาธิบดี เข้ามาถึงที่หน้าพระลาน
จึ่งให้ประทับกับเกยแก้ว อันเลิศแล้วด้วยดวงมุกดาหาร
ทูลเชิญเสด็จพญามาร ขึ้นปราสาทสุรกานต์รัตนา ฯ
๏ ให้นั่งเหนือบัลลังก์อาสน์ ท่ามกลางอำมาตย์ซ้ายขวา
หมอบเฝ้าเกลื่อนกลาดดาษดา งามสง่าดั่งท้าวเวสสุวัณ
แล้วมีพระราชวาที สั่งมหาเสนีคนขยัน
จงบอกเจ้าพนักงานทั้งนั้น ให้แต่งเครื่องอันโอฬาร
มาถวายสมเด็จพระเชษฐา เลี้ยงทั้งโยธาทวยหาญ
ข้าวเหล้าเป็ดไก่ชัยบาน ของคาวของหวานทุกสิ่งไป ฯ
๏ บัดนั้น มโหทรเสนาผู้ใหญ่
รับสั่งพระองค์ทรงภพไตร บังคมไหว้แล้วรีบออกมา ฯ
๏ จึ่งสั่งกรมวังให้หมายบอก วิเสทในนอกถ้วนหน้า
ให้แต่งเอมโอชโภชนา ตามบัญชาสั่งอสุรี ฯ
๏ บัดนั้น นายเวรกรมวังทั้งสี่
ได้แจ้งแห่งมหาเสนี หมายไปตามที่พร้อมกัน ฯ
๏ บัดนั้น นางวิเสทนอกตัวขยัน
แจ้งหมายวิ่งผลุนพัลวัน แบ่งปันกันตามพนักงาน
บ้างคั่วบ้างแกงแพนงปิ้ง ครบสิ่งของคาวของหวาน
แกล้มกับเมรัยชัยบาน เทียบทานแต่ล้วนโอชา ฯ
๏ เมื่อนั้น นวลนางมณโฑเสน่หา
จึ่งจัดสาวสรรค์กัลยา รูปทรงโสภาวิลาวัณย์
เลือกล้วนแน่งน้อยอรชร ดั่งนางอัปสรสาวสวรรค์
พร้อมทั้งสิบสองพระกำนัล พากันขึ้นเฝ้าพระสามี ฯ
๏ จึ่งน้อมเศียรประณตบทบงสุ์ องค์สหัสเดชะยักษี
ทั้งมูลพลัมอสุรี ในที่ปราสาทรัตนา ฯ
๏ บัดนั้น ฝ่ายนางกำนัลซ้ายขวา
ยกเครื่องเนื่องตามกันขึ้นมา ถวายองค์พญากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
จึ่งเชิญทั้งสองกษัตริย์นั้น ให้กุมภัณฑ์เสวยโภชนา ฯ
๏ บัดนั้น ฝ่ายนางพนักงานซ้ายขวา
ทั้งสิบสองกำนัลกัลยา ก็เข้ามาโบกปัดพัดวี
ลางนางบ้างรินสุรากลั่น ใส่จอกสุวรรณจำรัสศรี
ถวายองค์พญาอสุรี ตามที่ตำแหน่งพนักงาน ฯ
๏ ฝ่ายนางบำเรอก็ขับครวญ โหยหวนรี่เรื่อยเฉื่อยฉาน
ประสานเสียงโอดพันบรรเลงลาน เป็นคำหวานพร้อมเพราะจับใจ
บ้างตีรำมะนาท้าทับ ฉิ่งกรับขานขัดจังหวะให้
ดีดสีมี่อึงคะนึงไป พร้อมทั้งขับไม้มโหรี ฯ
๏ ฝ่ายนางระบำก็รำฟ้อน ถวายกรองค์ท้าวยักษี
ชม้ายกรายหัตถ์เป็นที ในที่จังหวะเพลงรำ
ร่ายตีวงเวียนเปลี่ยนขวา ย้ายเป็นกินราเลียบถํ้า
ดั่งนางฟ้าลงมาจับระบำ งามขำอ้อนแอ้นทุกนางใน
แล้วตีวงเวียนเปลี่ยนซ้าย ย้ายเป็นผาลาเพียงไหล่
แกล้งทำกระบวนให้ยวนใจ แก่สามท่านไทอสุรา ฯ
๏ เมื่อนั้น ท้าวสหัสเดชะยักษา
ทั้งมูลพลัมอสุรา เสวยพลางทัศนาระบำบัน
ล้วนโฉมอำไพวิไลลักษณ์ ผิวพักตร์เพียงอัปสรสวรรค์
ทั้งจริตกรีดงอนก็คล้ายกัน กุมภัณฑ์พิศเพลินเจริญใจ
สุรเสียงสำเนียงก็น่ารัก พญายักษ์พิศวงหลงใหล
ให้เกิดประดิพัทธ์ประหวัดไป ที่ในรูปรสกิริยา ฯ
๏ บัดนั้น ฝ่ายนางวิเสทนอกซ้ายขวา
หุงต้มปิ้งจี่เป็นโกลา ยำพล่าอุตลุดวุ่นไป
ช้างสารคั่วแกงแพนงอั่ว ควายวัวทอดมันชุบไข่
แกล้มกับสำหรับเมรัย เสร็จแล้วยกไปตามกัน ฯ
๏ ตั้งเป็นระเบียบเรียบเรียง ในที่เลี้ยงหมู่พลขันธ์
ของหวานของคาวครบครัน เหล้าต้มเหล้ากลั่นอย่างดี ฯ
๏ บัดนั้น พวกพลปางตาลยักษี
นั่งล้อมพร้อมกันทำที กินเหล้าอึงมี่เป็นโกลา
เมามายพูดโป้งโฉงเฉง เต้นรำทำเพลงกลอกหน้า
ฉวยฉุดยุดนางอสุรา ไขว่คว้าอุตลุดวุ่นไป
ที่เหล่ากินมากก็รากท้น จะเอาดีสักคนก็ไม่ได้
อึงคะนึงทั้งหน้าพระลานชัย นายไพร่เกษมเปรมปรีดิ์ ฯ
๏ เมื่อนั้น ท้าวสหัสเดชะยักษี
เสร็จเสวยโภชนาสาลี อสุรีปราศรัยทศกัณฐ์
อนิจจามณโฑเมียเจ้า พักตราสร้อยเศร้าโศกศัลย์
ซูบผอมเสียโฉมโนมพรรณ ด้วยโศกาจาบัลย์ถึงลูกรัก
อันการสงครามครั้งนี้ ไว้นักงานพี่จะช่วยหัก
ฆ่าเสียให้สิ้นทั้งรามลักษมณ์ ที่มันฮึกฮักอหังการ์
ด้วยคทาวุธพระทรงญาณ ประทานให้เราผู้เชษฐา
ทรงอานุภาพมหิมา ใต้ฟ้าไม่มีของผู้ใด
แม้นชี้ข้างต้นก็ตาย ชี้ปลายกลับเป็นขึ้นมาได้
ทำไมกับมนุษย์เท่าตัวไร กับไอ้ลิงไพรอัปรีย์ ฯ
๏ เมื่อนั้น ท้าวราพนาสูรยักษี
ฟังพระเชษฐาพาที ยินดีดั่งได้โสฬส
สิบปากสำรวลสรวลสันต์ สิบพักตร์เพียงจันทร์ทรงกลด
ทีนี้ไพรีที่คิดคด จะตายหมดด้วยพระเดชา
ตัวข้าจะยกจตุรงค์ ออกไปตามองค์พระเชษฐา
จะดูหน้ามนุษย์ทั้งสองรา กับพวกสวาวานร ฯ
๏ เมื่อนั้น ท้าวสหัสเดชะชาญสมร
ได้ฟังท้าวยี่สิบกร ภูธรจึ่งสั่งเสนี
จงเตรียมจตุรงค์ทวยหาญ คชาธารรถรัตน์หัตถี
กูจะไปปราบราชไพรี แต่นาทีเดียวให้พร้อมกัน ฯ
๏ บัดนั้น เสนาปางตาลคนขยัน
กับเสนีทศเศียรกุมภัณฑ์ ถวายบังคมคัลแล้วออกมา ฯ
๏ เสนีปางตาลก็จัดพล สับสนโดยซ้ายฝ่ายขวา
เป็นกระบวนจตุรงค์โยธา คชารถรัตน์อัสดร
ให้กองพญาอุปราช ล้วนเหล่าอาจหาญชาญสมร
ทั้งสามสิบสมุทรพลากร เป็นทัพหน้าราญรอนไพรี
ทัพหลวงนั้นองค์พระเชษฐา โยธาดั่งพญาราชสีห์
แต่ละตนโตดำลํ่าพี มีมือถือสรรพอาวุธ
ฝ่ายข้างลงกาพระนคร พลากรสามสิบเจ็ดสมุทร
เลือกล้วนหมู่มารชำนาญยุทธ์ ฤทธิรุทรดั่งไฟบรรลัยกาล
เป็นทัพหลังรั้งท้ายกระหนาบศึก โห่ฮึกผาดแผลงสำแดงหาญ
เตรียมทั้งรถแก้วอันโอฬาร คอยสามพญามารเสด็จจร ฯ
๏ เมื่อนั้น ท้าวสหัสเดชะชาญสมร
กับสองอนุชาฤทธิรอน กรายกรไปสรงวาริน ฯ
๏ สามกษัตริย์สระสนานกายา สุคนธาหอมฟุ้งจรุงกลิ่น
สนับเพลารายพลอยโกมิน ภูษาธงข้าวบิณฑ์เชิงครุฑ
ต่างทรงชายแครงชายไหว เกราะเพชรเจียระไนสลับบุษย์
ทับทรวงสังวาลชมพูนุท ตาบทิศมุกดาดวงลอย
รัดอกกระหนกเนาวรัตน์ สะอิ้งแก้วจำรัสเฟื่องห้อย
ทองกรกุดั่นประดับพลอย พาหุรัดรักร้อยอลงการ
ต่างทรงธำมรงค์เรือนเก็จ มงกุฎเพชรพรรณรายฉายฉาน
ทรงมหากุณฑลแก้วประพาฬ ห้อยพวงกุสุมาลย์กรรเจียกจร
ต่างทรงคทาวราวุธ หอกแก้วฤทธิรุทรธนูศร
เสด็จจากปราสาทอลงกรณ์ บทจรขึ้นรถสุรกานต์ ฯ
๏ รถเอยรถศึก พันลึกด้วยแก้วมุกดาหาร
งอนระหงกงก้องจักรวาล สูงตระหง่านเงื้อมงํ้าอัมพร
เทียมด้วยคชสีห์สองพัน ถัดนั้นเทียมพญาไกรสร
รถหลังเทียมเสือฤทธิรอน สารถีขับจรดั่งลมพัด
พร้อมเครื่องอภิรุมชุมสาย ธงฉานธงชายกรรชิงฉัตร
โยธาเบียดเสียดเยียดยัด ขนัดฆ้องกลองประโคมโครมครึก
เสียงปี่เสียงแตรเสียงสังข์ ประดังพร้อมสามกองก้องกึก
เสียงเท้าโยธาคึกคึก โห่ฮึกขับแข่งกันมา ฯ
๏ เมื่อนั้น ท้าวทศพักตร์ยักษา
เดินเป็นทัพหลังรั้งโยธา อสุรารื่นเริงบันเทิงไป
จนล่วงแว่นแคว้นนคเรศ เข้าเขตวิถีทางใหญ่
ให้เกิดนิมิตประหลาดใจ เมื่อจะเสียทัพชัยปางตาล
สุริยาแจ่มแจ้งแสงส่อง ฟ้าคะนองลั่นเปรี้ยงผ่าผลาญ
ถูกงอนรถทรงพญามาร บันดาลหักสะบั้นลงทันที
แล้วต้องซึ่งเศวตฉัตรทรง ขององค์พญายักษี
ย่อยยับเป็นภัสม์ธุลี อสุรีตะลึงทั้งกายา ฯ
๏ เมื่อนั้น ท้าวสองพันกรยักษา
เห็นรถทศกัณฐ์อสุรา ฟ้าผ่างอนหักทำลาย
เป็นลางวิปริตผิดนัก พญายักษ์คิดไปก็ใจหาย
อันเจ้าลงกานี้เคราะห์ร้าย แม้นไปจะตายด้วยไพรี
ให้หยุดรถแล้วกล่าวสุนทร ดูก่อนอนุชาเรืองศรี
บัดนี้เหตุใหญ่บังเกิดมี เจ้าพี่จงกลับเข้าพารา
แต่เราสองทัพจะชิงชัย ด้วยมนุษย์กับไอ้ลิงป่า
ให้สิ้นพวกมันที่ยกมา อนุชาอย่าได้อาวรณ์ ฯ
๏ เมื่อนั้น ทศเศียรขุนมารชาญสมร
ได้ฟังบัญชาอันสุนทร ยอกรชุลีแล้วตอบไป
ซึ่งพระองค์ทรงพระเมตตา พระคุณนั้นหาที่สุดไม่
จะขอพึ่งเดชภูวไนย ไปกว่าจะสิ้นชีวัน
ทูลแล้วให้กลับรถทรง จตุรงค์โยธาทัพขันธ์
รีบเร่งม้ารถคชกรรม์ กุมภัณฑ์คืนเข้าลงกา ฯ
๏ เมื่อนั้น ท้าวสหัสเดชะยักษา
ครั้นทศกัณฐ์อสุรา เลิกโยธากลับเข้าธานี
จึ่งสั่งให้เคลื่อนจตุรงค์ บากตรงออกตามวิถี
โบกธงสำคัญสามที อสุรีรีบเร่งยกไป ฯ
๏ เสียงม้าเสียงรถคชสาร พลหาญโห่ฮึกแผ่นดินไหว
สะเทือนถึงฟากฟ้าสุราลัย ดั่งเขาใหญ่สัตภัณฑ์จะลั่นทรุด
พญามูลพลัมเป็นทัพหน้า โยธาถ้วนสามสิบสมุทร
กวัดแกว่งสาตราอาวุธ สำแดงฤทธิรุทรเป็นโกลา ฯ
๏ ครั้นถึงสมรภูมิชัย จึ่งให้หยุดพลไกรซ้ายขวา
ตั้งเป็นกระบวนนาคา คอยท่าอริราชไพรี ฯ
๏ เมื่อนั้น พระหริวงศ์ทรงสังข์เรืองศรี
ไสยาสน์ในราษราตรี เหนือที่แท่นแก้วอลงกรณ์
ดาวเดือนเลื่อนลับเมฆา สุริยาเรืองแสงประภัสสร
พระพายพัดเรณูขจายจร หอมกลิ่นอ่อนอ่อนรวยมา
ทิชากรร่อนร้องถวายเสียง สำเนียงเสนาะสนั่นป่า
ฟื้นองค์จากที่ไสยา ในเวลารุ่งแสงสุริยัน ฯ
๏ จึ่งโสรจสรงทรงเครื่องเทวราช อันโอภาสพรรณรายฉายฉัน
เสด็จจากห้องแก้วแพรวพรรณ ทรงธรรม์ออกหน้าพลับพลาชัย ฯ
๏ พร้อมอัษฎาทศมงกุฎ ทหารฤทธิรุทรน้อยใหญ่
พอได้ยินสำเนียงเกรียงไกร หวาดไหวทั่วทั้งธาตรี
จึ่งมีพระราชบัญชา ถามพญาพิเภกยักษี
อันทัพซึ่งยกมานี้ จะเป็นอสุรีในลงกา
หรือว่าญาติวงศ์พงศ์พันธุ์ ของทศกัณฐ์ยักษา
เสียงมี่เอิกเกริกโกลา ยิ่งกว่าทุกครั้งทุกทีไป ฯ
๏ บัดนั้น พิเภกผู้มีอัชฌาสัย
ได้ฟังบัญชาพระภูวไนย ก็ดูไปตามยามนาที ฯ
๏ ขับไล่โดยในตำรา ก็แจ้งโดยปรีชายักษี
จึ่งบังคมคัลอัญชุลี อสุรีสนองพระบัญชา
ทัพนี้มิใช่สุริย์วงศ์ ขององค์ทศพักตร์ยักษา
คือสหายรักร่วมชีวา เป็นมหาอุปราชปางตาล
ชื่อมูลพลัมขุนยักษ์ เรืองฤทธิ์สิทธิศักดิ์กล้าหาญ
กับสหัสเดชะชัยชาญ พี่ชายขุนมารร่วมอุทร
เพื่อนนั้นเป็นปิ่นนคเรศ เลื่องชื่อลือเดชชาญสมร
ยกหมู่โยธาพลากร มาช่วยพระนครลงกา ฯ
๏ เมื่อนั้น พระภุชพงศ์องค์นารายณ์นาถา
ได้แจ้งแห่งคำโหรา ผ่านฟ้าจึงตรัสถามไป
อันสองขุนมารซึ่งมีฤทธิ์ ทศทิศไม่ทานกำลังได้
ครั้งนี้ท่านจะเห็นผู้ใด ที่จะออกชิงชัยอสุรี ฯ
๏ บัดนั้น พิเภกสุริย์วงศ์ยักษี
ได้ฟังบรรหารพระจักรี ชุลีกรสนองพระบัญชา
อันท้าวพญาวานร ซึ่งจะไปต่อกรยักษา
ยากที่จะชนะอสุรา ด้วยว่าสงครามนั้นใหญ่นัก
ขอเชิญเสด็จบาทบงสุ์ องค์พระภุชพงศ์ทรงจักร
ออกไปสังหารขุนยักษ์ เห็นจะหักเอาได้ด้วยฤทธี ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกอสุรี จึ่งมีพระราชโองการ
ดูกรพญาสุครีพ เร่งรีบตรวจเตรียมทวยหาญ
เราจะยกออกไปรอนราญ กับสองขุนมารชาญฉกรรจ์ ฯ
๏ บัดนั้น สุครีพฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ เกณฑ์ให้คำแหงวายุบุตร ถือพลสิบสมุทรเป็นกองหน้า
เกียกกายหลานอมรินทรา โยธาห้าสมุทรวานร
กองหลวงนั้นพระจักรภุช ทวยหาญสิบสมุทรชาญสมร
เลือกล้วนกระบี่ฤทธิรอน กรกุมเครื่องสรรพอาวุธ
ยกระบัตรกระบินทร์นิลนนท์ คุมพลวานรห้าสมุทร
กองหลังนั้นคือโคมุท คุมพวกพลยุทธ์เสมอกัน
พร้อมทั้งปีกซ้ายปีกขวา เสือป่าแมวมองตัวขยัน
สามหอกเจ็ดหอกครบครัน เลือกสรรแต่ล้วนตัวดี
ศักดาเพียงพลิกแผ่นดินหงาย ไพร่นายอุตลุดอึงมี่
เทียมทั้งรถรัตน์มณี คอยพระจักรีเสด็จจร ฯ
๏ เมื่อนั้น พระนารายณ์สุริย์วงศ์ทรงศร
กับองค์พระลักษมณ์ฤทธิรอน กรายกรไปสรงชลธาร ฯ
๏ สุหร่ายแก้วโปรยปรายดั่งสายฝน ทรงสุคนธาทิพย์หอมหวาน
สนับเพลาเครือหงส์อลงการ เชิงงอนแก้วก้านอรชร
พระเชษฐาผ้าทิพย์พื้นตอง เครือทองรูปราชไกรสร
พระอนุชาภูษาอุทุมพร ลายรูปกินนรกรกราย
ต่างทรงชายไหวปลายสะบัด ชายแครงเนาวรัตน์ฉานฉาย
ฉลององค์เกราะเพชรแพรวพราย สังวาลศึกสามสายทับทรวง
ตาบทิศมรกตเฟื่องห้อย ทองกรรายพลอยโชติช่วง
พาหุรัดกุดั่นชิงดวง ธำมรงค์รุ้งร่วงเรือนครุฑ
พระอนุชาทรงชฎาเทเวศ พระเชษฐานั้นทรงมงกุฎ
ห้อยพวงมาลัยชมพูนุท จับศรฤทธิรุทรทั้งสององค์ ฯ
๏ ครั้นเสร็จก็เสด็จลีลาศ ดั่งสองเทวราชครรไลหงส์
พร้อมหมู่วานรสุริย์วงศ์ มาทรงพิชัยราชรถ ฯ
๏ รถเอยรถทรง จำหลักแก้วกำกงอลงกต
แปรกแอกงอนอ่อนชด ชั้นลดช่อตั้งบัลลังก์ลอย
หน้าบันชั้นสิงห์พริ้งเพรา พนักเสากาบกระหนกช่อห้อย
มุขบันแวววับประดับพลอย ห้ายอดสุกย้อยสุพรรณพราย
เทียมด้วยสินธพเทเวศ กำลังเดชดั่งม้าพระสุริย์ฉาย
มาตุลีขี่ขับกรีดกราย น้องนารายณ์นั่งหน้าประนมกร
ประดับด้วยเครื่องสูงมยุรฉัตร พัดโบกธงทิวปลิวสลอน
ชุมสายบังแทรกจามร แตรงอนแตรฝรั่งอึงอล
โยธาโห่เร้าเอาฤกษ์ เอิกเกริกโลกากุลาหล
ผงคลีฟุ้งคลุ้มบดบน เร่งพลขับแข่งกันไป ฯ
๏ บัดนั้น โยธาวานรน้อยใหญ่
ครั้นใกล้สมรภูมิชัย แลไปที่ชายพนาวัน
เห็นสหัสเดชะฤทธิรงค์ ทรงรถอยู่กลางพลขันธ์
กายใหญ่ดั่งเขาอัศกรรณ พักตร์นั้นถึงพันพักตรา
ฟันเขียวเขี้ยวขาวช่วงโชติ ยาวออกนอกโอษฐ์ยักษา
ตาแดงดั่งแสงสุริยา สองพันหัตถากุมอาวุธ
วานรครั้นเห็นกุมภัณฑ์ ตัวสั่นตกใจเป็นที่สุด
ให้เข็ดขามคร้ามกลัวฤทธิรุทร วิ่งหนีอุตลุดวุ่นไป ฯ
๏ เหลือแต่สุครีพหนุมาน องคตชมพูพานทหารใหญ่
ทั้งสิบแปดมงกุฎวุฒิไกร พิเภกผู้ไวปัญญา ฯ
๏ เมื่อนั้น พระจักรแก้วสุริย์วงศ์นาถา
กับองค์พระศรีอนุชา เห็นวานรแตกยับไม่สมประดี
เหลือแต่โอรสพระสุริยัน กับพิเภกกุมภัณฑ์ยักษี
หนุมานองคตขุนกระบี่ ทั้งสิบแปดเสนีวานร
ให้คิดฉงนสนเท่ห์นัก พระทรงจักรเขม้นไม่วางศร
จึ่งถามน้องท้าวยี่สิบกร ดูก่อนพิเภกโหรา
ตัวเรายกพลมาสังหาร ผลาญโคตรวงศ์ยักษา
แต่หลังทุกครั้งทุกทีมา วานรอาจองทะนงฤทธิ์
ดั่งไกรสรเข้าจับมฤคี วันนี้เราดูเห็นผิด
พากันแตกตื่นไปทุกทิศ คิดคิดเป็นน่าอัศจรรย์ใจ ฯ
๏ บัดนั้น พิเภกผู้มีอัชฌาสัย
ได้ฟังบรรหารพระภูวไนย บังคมไหว้สนองพระบัญชา
อันสหัสเดชะตนนี้ มันมีฤทธีแกล้วกล้า
ได้พรบรมพรหมา เป็นมหาวิเศษยิ่งนัก
แม้นว่าจะเข้าต่อตี ให้ไพรีเกรงฤทธิ์สิทธิศักดิ์
วานรครั้นเห็นขุนยักษ์ จึ่งไม่รอต่อพักตร์กุมภัณฑ์ ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังน้องท้าวทศกัณฐ์ ทรงธรรม์สั่งองค์อนุชา
ทั้งพญาสุครีพวายุบุตร กับสิบแปดมงกุฎแกล้วกล้า
จงไปไล่พลโยธา ให้คืนเข้ามายังทัพชัย ฯ
๏ เมื่อนั้น พระลักษมณ์กับหมู่ทหารใหญ่
รับสั่งพระตรีภูวไนย บังคมไหว้แล้วพากันรีบจร ฯ
๏ เที่ยวไปในแนวพนาเวศ ขอบเขตธารท่าสิงขร
เรียกหมู่โยธาวานร ขับต้อนอื้ออึงเป็นโกลา ฯ
๏ เมื่อนั้น ท้าวสองพันกรยักษา
แลไปเห็นองค์พระรามา วานรยืนหน้ารถชัย
กับพิเภกน้องท้าวทศกัณฐ์ จะเห็นพวกพลขันธ์ก็หาไม่
พญายักษ์กริ้วโกรธคือไฟ ตรัสไปแก่หมู่เสนี
ดูดู๋ทศเศียรนี้ชั่วนัก เสียแรงเป็นปิ่นปักยักษี
สงครามนิดหนึ่งแต่เท่านี้ ไม่ต่อตีให้ร้อนถึงปางตาล
ตัวกลัวแล้วกลับมาลวงเล่น ว่าเป็นศึกกษัตริย์มหาศาล
แม้นกูจะฆ่าให้วายปราณ จะอัประมาณทั่วทั้งแดนไตร
เสียดายศักดาวราเดช เทเวศจะนินทาได้
ว่าแล้วให้เลิกพลไกร กลับไปตามทางที่ยกมา ฯ
๏ เมื่อนั้น จึ่งมูลพลัมยักษา
เห็นองค์สมเด็จพระพี่ยา เลิกพลโยธาพลากร
ให้ตระหนกตกใจเป็นสุดคิด ร้อนจิตดั่งหนึ่งต้องศร
ไฉนพระเชษฐาฤทธิรอน จึ่งรีบร้อนคืนทัพกลับไป
ยกมาว่าจะช่วยสงคราม หรือมาทำวู่วามฉะนี้ได้
ว่าแล้วให้ขับรถชัย รีบไปตามองค์อสุรา ฯ
๏ ครั้นถึงจึ่งถวายบังคม เบื้องบาทบรมเชษฐา
ทูลว่าพระองค์ยกโยธา มาช่วยทศกัณฐ์อสุรี
หวังจะดับเข็ญให้เย็นเกล้า แก่พงศ์เผ่าสุริย์วงศ์ยักษี
ยังมิทันจะได้ต่อตี ภูมีขัดเคืองสิ่งใด
จึ่งให้เลิกจตุรงคโยธา แสนสุรเสนาน้อยใหญ่
น้องนี้ฉงนสนเท่ห์ใจ ภูวไนยจงได้เมตตา ฯ
๏ เมื่อนั้น ท้าวสหัสเดชะยักษา
ได้ฟังองค์พระอนุชา อสุราจึ่งตอบวาที
อันซึ่งสหายของน้องรัก อัปลักษณ์ชั่วช้าบัดสี
สงครามนิดหนึ่งแต่เพียงนี้ มาลวงพี่ลวงเจ้าไม่อายใจ
ว่าศึกกษัตริย์มหาศาล พวกพลทหารไม่นับได้
ล้วนมีฤทธิ์เดชเกรียงไกร มาไม่เห็นสมดั่งวาจา
ซึ่งเราจะออกต่อยุทธ์ ด้วยมนุษย์เท่านิ้วหัตถา
กับไอ้เดียรัจฉานพาลา ทั้งเจ้าทั้งข้าสี่ห้านาย
เป็นที่อัปยศอดสู แก่หมู่ไตรโลกทั้งหลาย
จะล่วงนินทาว่าร้าย ความอายเป็นพ้นพันทวี
พี่จึ่งให้เลิกโยธา แสนสุรเสนายักษี
จะกลับคืนไปยังธานี ด้วยเหตุเท่านี้อนุชา ฯ
๏ เมื่อนั้น จึ่งมูลพลัมยักษา
ได้ฟังสมเด็จพระพี่ยา อสุราจึ่งทูลสนองไป
อันทศพักตร์ยักษี ว่านี้โดยจริงหาเท็จไม่
พลนั้นนับด้วยสมุทรไท ตัวน้องได้เห็นประจักษ์ตา
หากกลัวอำนาจฤทธิรงค์ ขององค์บรมเชษฐา
ด้วยได้ซึ่งพรพรหมา เป็นมหาวิเศษชัยชาญ
จึ่งหมู่กระบินทร์อรินทร์ราช ไม่อาจอยู่รอหน้าฉาน
แตกหนีเข้าพงดงดาน ด้วยบุญญาธิการของภูมี ฯ
๏ เมื่อนั้น ท้าวสหัสเดชะยักษี
ได้ฟังอนุชาพาที อสุรีสำรวลสำราญใจ
สิ้นทั้งพันปากกระดากลิ้น ฟากฟ้าแดนดินก็หวั่นไหว
ตบมือสองพันสนั่นไป จริงแล้วพี่ได้พรมา
เจ้าจงยกพลนิกร ไปไล่วานรที่ในป่า
พี่จะตั้งอยู่ริมมรคา สกัดหน้าคอยจับตัวมัน
แล้วจึ่งจะค่อยสังหาร ผลาญสองมนุษย์ให้อาสัญ
ทั้งไอ้พิเภกกุมภัณฑ์ จะหั่นให้เป็นภัสม์ธุลี ฯ
๏ เมื่อนั้น พญามูลพลัมยักษี
น้อมเศียรรับสั่งด้วยยินดี ก็พาพลอสุรีรีบไป ฯ
๏ เสียงม้าเสียงรถคชพล อึงอลไปทั้งป่าใหญ่
แยกย้ายกันค้นทุกพุ่มไพร ไล่หมู่วานรเป็นโกลา ฯ
๏ บัดนั้น ฝ่ายกระบี่นิกรถ้วนหน้า
เห็นกุมภัณฑ์ดากันค้นมา เกลื่อนไปทั้งป่าพนาวัน
โห่ฮึกกึกก้องโกลาหล ต่างตนตกใจตัวสั่น
มิได้หยุดสู้อยู่ประจัญ พากันวิ่งไปไม่สมประดี ฯ
๏ มาพบองค์พระอนุชา กับพญาสุครีพกระบี่ศรี
หนุมานผู้มีฤทธี ต่างตนยินดีเป็นพ้นนัก
ก็เข้าไปประณตบทบงสุ์ น้องพระหริวงศ์ทรงจักร
สิ้นเกรงสิ้นกลัวพลยักษ์ ผินพักตร์มารับอสุรา ฯ
๏ เมื่อนั้น พญามูลพลัมยักษา
ต้อนพลไล่วานรมา พลางทอดนัยนาแลไป
เห็นกระบี่ตั้งสุมประชุมกัน มนุษย์นั้นเป็นนายกองใหญ่
กรซ้ายถือธนูศรชัย ทรงโฉมวิไลดั่งเทวัญ
มีความกริ้วโกรธพิโรธนัก ขุนยักษ์ผาดเสียงดั่งฟ้าลั่น
กวัดแกว่งหอกแก้วยืนยัน กุมภัณฑ์ประกาศด้วยวาจา
เหวยเหวยดูก่อนมนุษย์น้อย กระจ้อยร่อยเท่านิ้วหัตถา
ตัวเอ็งยกพลโยธา ออกมาหวังว่าจะต่อตี
เหตุใดไม่อยู่ราญรอน จึ่งพาพวกวานรวิ่งหนี
มาซ่อนอยู่ในป่าพนาลี ดูทีดั่งใช่ชายชาญ
อันนามของเอ็งนี้ชื่อใด เป็นไฉนมาคบเดียรัจฉาน
วันนี้ชีวิตจะวายปราณ ด้วยหอกสุรกานต์อันศักดา ฯ
๏ เมื่อนั้น พระลักษมณ์สุริย์วงศ์นาถา
ได้ฟังถ้อยคำอสุรา อหังการ์หยาบช้าพาที
จึ่งร้องว่าเหวยไอ้ขุนมาร ไม่รู้จักพระกาลเรืองศรี
ตัวกูเป็นน้องพระจักรี มีนามชื่อว่าพระลักษมณ์
อวตารมาผลาญอสุรา ฤทธาปราบได้ทั้งไตรจักร
มึงอย่าพาทีให้เกินพักตร์ กูจะกลัวขุนยักษ์อย่าเจรจา
เอ็งนี้มีนามชื่อใด เป็นไฉนมาอวดกำลังกล้า
เศียรนั้นจะขาดจากกายา ด้วยศรศักดากูเล่มนี้ ฯ
๏ เมื่อนั้น พญามูลพลัมยักษี
ได้ฟังกริ้วโกรธดั่งอัคคี อสุรีจึ่งร้องตอบไป
กูเป็นอุปราชปางตาล ลือหาญฟากฟ้าดินไหว
ชื่อมูลพลัมฤทธิไกร เป็นสหายร่วมใจทศกัณฐ์
ยกโยธามาจะสังหาร ผลาญชีวิตเอ็งให้อาสัญ
ว่าพลางสั่งพลกุมภัณฑ์ ให้เข้าโรมรันวานร ฯ
๏ บัดนั้น โยธาปางตาลชาญสมร
รับสั่งน้องท้าวสองพันกร ก็โถมเข้าราญรอนวานรไพร ฯ
๏ พลยักษ์พลกระบี่เข้าตีกัน พัลวันต่างหนีต่างไล่
พุ่งซัดอาวุธวุ่นไป โห่สนั่นหวั่นไหวเป็นโกลา ฯ
๏ บัดนั้น พวกพลกระบี่ไพรใจกล้า
เห็นยักษีตีหักเข้ามา ก็วิ่งออกรับหน้าอสุรี ฯ
๏ พลลิงชิงได้อาวุธ ฟันแทงแย้งยุดอึงมี่
หมู่มารตายกลาดปัถพี ด้วยกำลังฤทธีวานร ฯ
๏ บัดนั้น ตรีพลัมอติกัมชาญสมร
ไชยาสูรกาลสูรฤทธิรอน เห็นพลนิกรวายปราณ
สี่นายโกรธากุลาหล ต่างตนสำแดงกำลังหาญ
กวัดแกว่งอาวุธดั่งเพลิงกาล โถมทะยานเข้าตีกระบี่ไพร ฯ
๏ ไล่พิฆาตฟาดฟันกลางพล วานรไม่ทนกำลังได้
แตกย่นร่นถอยลงไป สี่นายยิ่งไล่โรมรัน ฯ
๏ บัดนั้น วานรนิลเอกนิลขัน
สุรเสนสุรกานต์ชาญฉกรรจ์ เห็นกุมภัณฑ์ไล่ตีกระบี่มา
สี่นายโกรธาอ้าเขี้ยว เคี้ยวฟันสนั่นดั่งฟ้าผ่า
โลดโผนโจนทะยานด้วยฤทธา เข้าจับอสุราทั้งสี่ตน ฯ
๏ ต่างหาญต่อหาญทั้งสองฝ่าย แปดนายฟันแทงกันสับสน
สี่ลิงจับยักษ์ด้วยฤทธิรณ ฟาดลงวายชนม์ทั้งสี่มาร ฯ
๏ เมื่อนั้น พญามูลพลัมใจหาญ
เห็นสี่เสนีวายปราณ โกรธดั่งไฟกาลไหม้ฟ้า
จึ่งจับหอกแก้ววราวุธ อันเรืองฤทธิรุทรแกล้วกล้า
หมายองค์พระศรีอนุชา อสุราก็พุ่งตรงไป ฯ
๏ โชติช่วงดั่งดวงพระสุริยัน อากาศครื้นครั่นหวั่นไหว
ต้องน้องพระตรีภูวไนย ด้วยฤทธิไกรอสุรี ฯ
๏ บัดนั้น สุครีพหนุมานกระบี่ศรี
ทั้งสิบแปดมงกุฎเสนี กับพลโยธีทั้งนั้น
เห็นกุมภัณฑ์พุ่งหอกตรงมา ต้องพระอนุชารังสรรค์
ตกใจดั่งจะม้วยชีวัน ช่วยกันประคองพระองค์ไว้
อันกระบินทร์วานรินทร์โยธา แสนสุรเสนาน้อยใหญ่
ต่างตนตระหนกตกใจ ไม่เป็นสติสมประดี ฯ
๏ บัดนั้น สุรเสนสุรกานต์กระบี่ศรี
นิลราชนิลขันผู้ฤทธี สี่นายกริ้วโกรธโกรธา
ตาแดงดั่งแสงไฟพราย มาดหมายเขม้นเข่นฆ่า
โลดโผนโจนจ้วงทะลวงมา กั้นกางขวางหน้ารถไว้ ฯ
๏ บัดนั้น คำแหงหนุมานทหารใหญ่
ค่อยประคองถอนชักหอกชัย ไม่ไหวจากองค์พระลักษมณ์
จะกระชากก็กลัวจะเจ็บองค์ น้องพระหริวงศ์ทรงจักร
ยอกรประนมขึ้นเพียงพักตร์ ร่ายเวทสิทธิศักดิ์ของวานร ฯ
๏ ครั้นถ้วนเจ็ดคาบก็เป่าลง ทั่วองค์พระลักษมณ์ทรงศร
หอกแก้วอันเรืองฤทธิรอน ก็หลุดถอนออกจากพระกายา ฯ
๏ เมื่อนั้น พระลักษมณ์สุริย์วงศ์นาถา
ฟื้นองค์แล้วทรงพระโกรธา ผ่านฟ้าเขม้นจะชิงชัย ฯ
๏ บัดนั้น หนุมานผู้มีอัชฌาสัย
น้อมเศียรกราบทูลสนองไป ซึ่งเสด็จมาในครั้งนี้
มิได้ทรงราชรัถา ต่ำกว่ารถพญายักษี
ไม่ควรด้วยองค์พระภูมี เป็นที่อัปยศแก่ขุนมาร
เชิญเสด็จขึ้นเหนืออังสา แห่งข้าผู้เป็นทหาร
แล้วจึ่งต่อกรรอนราญ ผลาญมันให้ม้วยชีวา
ว่าแล้วยอกรอภิวาทน์ พระสยมภูวนาถนาถา
จึ่งร่ายพระเวทอันศักดา วานรก็แปลงอินทรีย์ ฯ
๏ ใหญ่เท่าบรมพรหมาน สูงตระหง่านเทียมรถยักษี
เป็นพาหนะน้องพระจักรี อยู่ที่ท่ามกลางพลากร ฯ
๏ เมื่อนั้น น้องพระอวตารชาญสมร
เสด็จขึ้นเหนือบ่าวานร ภูธรงามดั่งพระทรงครุฑ
อันเป็นมงกุฎโลกา ขึ้นมาจากที่เกษียรสมุทร
พระกรแกว่งศรฤทธิรุทร ก็เข้าต่อยุทธ์อสุรี ฯ
๏ เมื่อนั้น พญามูลพลัมยักษี
กวัดแกว่งคทาอันฤทธี ก็ขับรถมณีเข้าชิงชัย ฯ
๏ ดั่งหนึ่งอสุรินทร์ราหู โจมจู่จับดวงแขไข
ต่างปัดต่างป้องว่องไว หลบหลีกหนีไล่ไม่ไกลกัน ฯ
๏ เมื่อนั้น พระลักษมณ์สุริย์วงศ์รังสรรค์
ชักศรพาดสายยืนยัน ทรงธรรม์แผลงไปด้วยฤทธี ฯ
๏ ศรชัยไปต้องรถทรง ขององค์พญายักษี
หักยับเป็นภัสม์ธุลี ไกรสรสารถีก็วายปราณ ฯ
๏ เมื่อนั้น พญามูลพลัมใจหาญ
เสียรถล้มลงกับดินดาน ขุนมารกริ้วโกรธโกรธา
ผุดลุกขึ้นได้กระทืบบาท ทำอำนาจจับจักรเงื้อง่า
หมายองค์พระลักษมณ์อนุชา อสุราก็ขว้างไปด้วยฤทธิ์ ฯ
๏ สำเนียงครั่นครึกกึกก้อง เวียนรอบองค์น้องพระจักรกฤษณ์
ลอยอยู่ดั่งดวงพระอาทิตย์ ไม่เข้ามาชิดพระภูมี ฯ
๏ เมื่อนั้น พระลักษมณ์ทรงสวัสดิ์รัศมี
เห็นจักรพญาอสุรี สำแดงฤทธีดั่งเพลิงกาล
จึ่งชักพลายวาตขึ้นพาดสาย พระเนตรมุ่งหมายจะสังหาร
น้าวหน่วงด้วยกำลังชัยชาญ ผ่านฟ้าก็ผาดแผลงไป ฯ
๏ ศรชัยไล่ล้างจักรกรด ละเอียดหมดไม่ทนกำลังได้
แล้วต้องพหลพลไกร บรรลัยทั้งทัพอสุรา ฯ
๏ เมื่อนั้น มูลพลัมฤทธิไกรใจกล้า
สิ้นรถสิ้นพลโยธา สิ้นทั้งสาตราอาวุธ
ไม่มีสิ่งใดจะต่อตี คิดถึงชีวีเป็นที่สุด
ให้ครั่นคร้ามขามฤทธิ์มนุษย์ แล้วยั้งหยุดด้วยใจอหังการ
ตัวกูเกิดในสุริย์วงศ์ เผ่าพงศ์กษัตริย์มหาศาล
เป็นชาติบุรุษอาชาชาญ จะกลัววายปราณก็ผิดนัก
แม้นมาตรตัวตายจะไว้ยศ ให้ปรากฏทั่วไปทั้งไตรจักร
คิดแล้วจึ่งองค์พญายักษ์ ก็เข้าหักเอายอดบรรพตา ฯ
๏ ได้แล้วชูไว้ทั้งสองกร ด้วยกำลังฤทธิรอนแกล้วกล้า
ก็ทุ่มทิ้งซึ่งก้อนศิลา ไปด้วยศักดาขุนมาร ฯ
๏ เมื่อนั้น พระลักษมณ์ฤทธิไกรใจหาญ
เห็นยักษาทิ้งเขามารอนราญ ผ่านฟ้าจับศรแผลงไป ฯ
๏ สำเนียงดั่งเสียงสุนีบาต พสุธาอากาศหวาดไหว
ต้องมูลพลัมบรรลัย กลิ้งอยู่ที่ในปถพี ฯ
๏ เมื่อนั้น เทวานางฟ้าทุกราศี
เห็นมูลพลัมอสุรี สุดสิ้นชีวีวายปราณ
ด้วยศรพระลักษมณ์สุริย์วงศ์ ต่างองค์ปรีดิ์เปรมเกษมศานต์
ก็เผยแกลเยี่ยมแลทุกวิมาน ตบหัตถ์ฉัดฉานสำราญใจ
บ้างโปรยปรายทิพย์บุปผา สุคนธารวยรสลงมาให้
หอมกลิ่นตลบอบไป ดั่งในสรวงสวรรค์ชั้นฟ้า
อันหมู่เทวัญแลอัปสร ก็อวยพรแซ่ซ้องด้วยหรรษา
ดีดสีตีเป่าเป็นโกลา เสียงสนั่นลั่นฟ้าธาตรี ฯ
๏ เมื่อนั้น พระลักษมณ์สุริย์วงศ์เรืองศรี
ครั้นเสร็จซึ่งล้างอสุรี ภูมีให้ตรวจกระบี่ไพร
ก็ได้ครบถ้วนกระบวนพล จะขาดสักตนก็หาไม่
ให้เลิกพหลสกลไกร กลับไปเฝ้าองค์พระสี่กร ฯ
๏ ครั้นถึงน้อมเศียรบังคมทูล นเรนทร์สูรสุริย์วงศ์ทรงศร
ตัวข้าไปไล่วานร ได้ราญรอนสัประยุทธ์กับกุมภัณฑ์
ต้องหอกมูลพลัมขุนยักษ์ ปิ้มจักสิ้นชีพอาสัญ
หากได้หนุมานชาญฉกรรจ์ แก้ทันจึ่งรอดชีวา
แล้วข้าขึ้นบ่าวายุบุตร สัประยุทธ์เคี่ยวเข็ญเข่นฆ่า
สังหารผลาญมันมรณา ด้วยศักดาเดชพระจักรี ฯ
๏ เมื่อนั้น พระอวตารผู้ชาญชัยศรี
ฟังพระอนุชาร่วมชีวี ภูมีแสนโสมนัสนัก
ส้วมสอดกอดไว้แล้วบัญชา แก้วตาเจ้าต้องอาวุธหนัก
สี่ครั้งตั้งแต่สงครามยักษ์ เจียนจักสิ้นชีพชีวัน
นี่หากว่าเจ้าผู้เลิศชาย กำลังกายฤทธิแรงแข็งขัน
จึ่งได้สังหารผลาญมัน นอกนั้นไม่ทานอสุรี
ทั้งลูกพระสุริยาวายุบุตร กับสิบแปดมงกุฎกระบี่ศรี
อับจนแก้กันทันที คุณนี้เป็นพ้นคณนา ฯ
๏ บัดนั้น จึ่งพญาพิเภกยักษา
น้อมเศียรกราบลงกับบาทา อสุราจึ่งทูลสนองไป
อันสหัสเดชะยักษี ฤทธีฟากฟ้าดินไหว
แม้นรู้ว่าน้องบรรลัย จะโกรธาบ้าใจขุนมาร
ก็จะยกจตุรงคโยธา แสนสุรเสนาทวยหาญ
กลับมาต่อกรรอนราญ เห็นจะรำคาญพระบาทา
ด้วยเพื่อนนั้นมีอาวุธ เดชาฤทธิรุทรแกล้วกล้า
แม้นว่าชี้ต้นก็มรณา ชี้ปลายเป็นมาได้ดั่งใจ
ถ้าจะละให้กุมภัณฑ์ มันยกมานั้นเห็นไม่ได้
บรรดาโยธีกระบี่ไพร จะบรรลัยไม่ทันต่อตี
พระองค์จงให้ลูกพระพาย ไปอุบายล่อลวงยักษี
ให้ได้คทาอสุรี ขุนกระบี่จะฆ่ามันวายปราณ ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
ได้ฟังพิเภกโหราจารย์ จึ่งมีบรรหารตรัสไป
ดูก่อนคำแหงวายุบุตร เจ้าผู้ฤทธิรุทรแผ่นดินไหว
พร้อมทั้งปรีชาปัญญาไว จงไปล่อลวงอสุรา
ฆ่าเสียให้สิ้นพวกพาล ที่มันฮึกหาญแกล้วกล้า
จะได้เลื่องชื่อลือชา ไปกว่าจะสิ้นปัถพี
๏ บัดนั้น หนุมานผู้ชาญชัยศรี
ก้มเกล้ารับสั่งด้วยยินดี ถวายอัญชุลีแล้วออกไป ฯ
๏ ขุนกระบี่สำแดงแผลงฤทธิ์ ทศทิศกัมปนาทหวาดไหว
ถีบทะยานผ่านฟ้าด้วยว่องไว ก็รีบไปในทางอัมพร ฯ
๏ ครั้นถึงแนวพงพนาวัน ร่วมกันที่หว่างสิงขร
ลงยังพ่างพื้นดินดอน ที่ริมชะง่อนคีรี
แล้วคิดถวิลจินดา ด้วยกำลังปรีชากระบี่ศรี
ตัวกูผู้ยอดโยธี พระจักรีตรัสใช้ให้มา
จำจะคิดอ่านอุบายกล แยบยลล่อลวงยักษา
ให้ได้คทาธรอสุรา แล้วจึ่งจะฆ่าให้บรรลัย
คิดพลางยอกรอภิวาทน์ พระสยมภูวนาถเป็นใหญ่
หลับเนตรร่ายเวทอันเกรียงไกร สำรวมใจนิมิตอินทรีย์ ฯ
๏ บัดเดี๋ยวก็เป็นวานรน้อย กระจ้อยร่อยขาวผ่องจำรัสศรี
เลียบอยู่ที่เชิงคีรี ขุนกระบี่คอยท่าอสุรา ฯ
๏ บัดนั้น ฝ่ายหมู่อสุรศักดิ์ยักษา
ที่เหลือตายเห็นนายมรณา ก็ซุกซนด้นป่าวิ่งไป ฯ
๏ ครั้นถึงกองทัพพญามาร อสุรีหมอบคลานบังคมไหว้
ทูลว่าพระน้องผู้ร่วมใจ ไปไล่โยธาวานร
รบกับมนุษย์ชื่อพระลักษมณ์ พญายักษ์นั้นต้องแสงศร
ตายอยู่ชายป่าพนาดร ด้วยฤทธิรอนไพรี ฯ
๏ เมื่อนั้น ท้าวสหัสเดชะยักษี
แจ้งว่าน้องรักสิ้นชีวี อสุรีตระหนกตกใจ
ดั่งใครเอาดาบมาฟาดฟัน ตัดเศียรทั้งพันไปได้
หน้าซีดผาดเผือดลงทันใด ชลนัยน์ไหลอาบพักตรา
ความรักความเสียดายเป็นพ้นนัก พญายักษ์เศร้าโทมนัสสา
ทั้งทุกข์ทั้งแค้นแน่นอุรา กริ้วโกรธโกรธาดั่งเพลิงกัลป์
กระทืบบาทบนราชรถทรง กำกงสะเทือนเลื่อนลั่น
พันปากขบเขี้ยวเคี้ยวฟัน แผดเสียงสนั่นจักรวาล
เหม่เหม่มนุษย์เท่าแมงใย หยาบใหญ่ฮึกฮักหักหาญ
ไม่เกรงกูผู้จอมมงกุฎมาร จะผลาญเสียให้ม้วยชีวี
ว่าแล้วให้โบกธงชัย ยกพวกพลไกรยักษี
โห่สนั่นลั่นฟ้าธาตรี ไปโดยวิถีมรคา ฯ
๏ บัดนั้น คำแหงหนุมานทหารกล้า
คอยอยู่ที่เชิงบรรพตา เห็นทัพยกมาก็ดีใจ
ปีนป่ายร่ายไม้ชะโงกดู แล้วแอบอยู่ที่ตรงทางใหญ่
โยธากองหน้าล่วงไป จนถึงรถชัยอสุรี
ก็ผาดแผลงสำแดงฤทธา ด้วยกำลังกายากระบี่ศรี
โจนผ่านหน้ารถรูจี ที่องค์ขุนมารทรงมา ฯ
๏ เมื่อนั้น ท้าวสหัสเดชะยักษา
เห็นวานรเผือกผ่องอหังการ์ โจนผ่านหน้าฉานพระองค์ไป
กริ้วโกรธพิโรธดั่งเพลิงกาล ตรัสสั่งทหารน้อยใหญ่
ไอ้ลิงเดียรฉานบังอาจใจ จับตัวให้ได้บัดเดี๋ยวนี้ ฯ
๏ บัดนั้น ฝ่ายหมู่อสุรศักดิ์ยักษี
รับสั่งพระองค์ทรงธรณี อสุรีไล่จับวานร ฯ
๏ บัดนั้น คำแหงหนุมานชาญสมร
ทำตกใจวิ่งหนีซอกซอน ขึ้นซ่อนอยู่บนต้นไม้ ฯ
๏ บัดนั้น หมู่พลอสุราน้อยใหญ่
บ้างปีนป่ายร่ายตามขึ้นไป ก็จับตัวได้ทันที ฯ
๏ เข้ากลุ้มรุมกันหน้าหลัง รึงรังรอบตัวกระบี่ศรี
ฉุดคร่าพามาไม่ปรานี ไปยังที่เฝ้าอสุรา ฯ
๏ เมื่อนั้น ท้าวสหัสเดชะยักษา
เห็นกองทัพจับได้ลิงมา พญามารยินดีเป็นพ้นนัก
จึ่งร้องว่าเหวยไอ้เดียรัจฉาน ชั่วช้าสามานย์อัปลักษณ์
ไม่เกรงกูผู้เป็นมงกุฎยักษ์ อันเรืองฤทธิ์สิทธิศักดิ์เกรียงไกร
นามกรชื่อไรไอ้สู่รู้ ถิ่นฐานมึงอยู่ตำบลไหน
จึ่งมาผ่านหน้าฉานของกูไป ไม่รู้ว่าจะม้วยชีวัน ฯ
๏ บัดนั้น หนุมานแสนกลคนขยัน
ได้ฟังพญากุมภัณฑ์ ทำตัวสั่นหน้าซีดลงทันที
จึ่งว่าตัวข้าพานรินทร์ อยู่กรุงขีดขินบุรีศรี
เป็นข้าพญาพาลี มีนามชื่อสังขวานร
พระลักษมณ์พระรามคิดร้าย ฆ่านายข้าม้วยด้วยแสงศร
ให้สุครีพขึ้นครองพระนคร แล้วขับต้อนเอาไพร่พลมา
ใช้สอยตรากตรำลำบาก ได้ความทุกข์ยากเป็นหนักหนา
จะนอนก็ไม่เต็มตา หากินก็ไม่อิ่มท้อง
กลางวันก็ใช้ไม่หยุดหย่อน กลางคืนให้นอนจุกช่อง
ทั้งนายกองนายหมวดก็ร้ายรอง ข่มเหงตีถองไม่เว้นวัน
สุดแค้นจึ่งหนีเข้าป่า นั่งหลับตาทุกข์โศกศัลย์
ตกใจคิดว่าเขาตามทัน ความกลัวตัวสั่นก็โจนมา
ซึ่งตัดหน้าฉานพระทรงฤทธิ์ ผิดแล้วขอประทานโทษา
อันพระองค์ผู้ทรงศักดา ยกพวกโยธาพลไกร
เพียบพื้นแผ่นดินไม่สิ้นสุด จะตวงด้วยสมุทรก็ไม่ได้
มานี้จะไปแห่งใด ข้าบาทสงสัยพันทวี ฯ
๏ เมื่อนั้น ท้าวสหัสเดชะยักษี
ได้ฟังลิงน้อยพาที อสุรีไม่แจ้งมารยา
จึ่งว่าเหวยสังขวานร อันโทษกรณ์ของเอ็งที่ผ่านหน้า
เรายกให้ไม่ล้างชีวา มึงอย่าอาวรณ์ร้อนใจ
ซึ่งกูยกจตุรงคโยธี แสนสุรเสนีน้อยใหญ่
จะไปฆ่าลักษมณ์รามให้บรรลัย กับพวกลิงไพรอัปรีย์ ฯ
๏ บัดนั้น หนุมานผู้ชาญชัยศรี
ได้ฟังวาจาอสุรี ทำเป็นยินดีปรีดา
ตัวข้ามาพบพระทรงฤทธิ์ คิดเห็นเป็นบุญหนักหนา
ดั่งว่าตายแล้วเกิดมา พ้นมหานรกกองไฟ
ซึ่งพระองค์จะไปฆ่าลักษมณ์ราม ผู้จอมสงครามทัพใหญ่
ตัวข้าก็พลอยดีใจ ด้วยจะได้พ้นซึ่งภัยพาล ฯ
๏ เมื่อนั้น ท้าวสหัสเดชะใจหาญ
ไม่แจ้งแห่งกลหนุมาน เห็นว่าขานเป็นจริงทุกสิ่งไป
งวยงงหลงใหลในลมลิง จะสงสัยสักสิ่งก็หาไม่
จึ่งว่าดูก่อนไอ้จังไร เอ็งจะทุกข์ใจไปไยมี
ตัวกูจะเลี้ยงวานร ให้ถาวรเป็นสุขเกษมศรี
จงขึ้นนั่งหน้ารถมณี ไปยังที่รบด้วยกัน ฯ
๏ บัดนั้น วายุบุตรฤทธิแรงแข็งขัน
ได้ฟังพญากุมภัณฑ์ สำรวลสรวลสันต์สำราญใจ
ซึ่งพระองค์เมตตาการุญ พระคุณนั้นหาที่สุดไม่
จะขอรองบาทพระภูวไนย ไปกว่าจะม้วยมรณา
อันซึ่งพระรามพระลักษมณ์ มาตรแม้นถึงจักเห็นข้า
อยู่ด้วยพระองค์ทรงศักดา ถึงจะโกรธาไม่เกรงกัน
จะตบมือสำรวลสรวลเล่น โลดเต้นรำเยาะเย้ยหยัน
ว่าแล้วลูกพระพายยืนยัน โจนขึ้นรถสุวรรณรูจี ฯ
๏ เมื่อนั้น ท้าวสหัสเดชะยักษี
มีความชื่นชมยินดี อสุรีก็ขับรถไป ฯ
๏ บัดนั้น คำแหงหนุมานทหารใหญ่
นั่งมาแล้วทำเป็นตกใจ ด้วยอุบายใส่ไคล้เจรจา
ซึ่งข้าอยู่หน้ารถทรง เมื่อพระองค์จะยกเข้าเข่นฆ่า
สงครามรบชิดติดพันมา น่าที่จะพลอยอลวน
อันพลยักษากับวานร จะสำส่อนหนีไล่กันสับสน
ข้าเป็นกระบี่จะปะปน ด้วยพลพระลักษมณ์พระจักรี
จะขอไปอยู่ท้ายรัถา ขององค์พญายักษี
เห็นว่าจะรอดชีวี ภูมีจงได้เมตตา ฯ
๏ เมื่อนั้น จึ่งท้าวพันพักตร์ยักษา
ได้ฟังวานรเจรจา อสุราเห็นจริงทุกประการ
จึ่งว่าเหวยเหวยไอ้ใจขลาด เอ็งนี้ใช่ชาติทหารหาญ
จะไปอยู่ให้พ้นภัยพาล ท้ายรถสุรกานต์ก็ตามใจ ฯ
๏ บัดนั้น คำแหงหนุมานทหารใหญ่
ลุกมานั่งท้ายรถชัย ก็ทำไปด้วยกลมารยา
แยกเขี้ยวเคี้ยวฟันสั่นหัว เกาตัวตบมือสรวลร่า
พองขนเลิกคิ้วหลิ่วตา วานรแสร้งเย้ยพญามาร ฯ
๏ เมื่อนั้น ท้าวสหัสเดชะใจหาญ
เห็นลิงน้อยนั้นทำอาการ ขุนมารเคืองแค้นแสนทวี
จึ่งว่าเหม่เหม่ไอ้สู่รู้ ไม่เกรงกูผู้เจ้ายักษี
เอ็งทำทุจริตเห็นผิดที มึงนี้ตบมือด้วยอันใด
แล้วมาสำรวลสรวลเส ไอ้เจ้าเล่ห์หลอกกูหรือไฉน
นั่งมาที่ท้ายรถชัย ทำได้ไม่เกรงอาญา ฯ
๏ บัดนั้น วายุบุตรวุฒิไกรใจกล้า
ได้ฟังพญาอสุรา โกรธาว่ากล่าวเป็นฉกรรจ์
แกล้งทำประหนึ่งว่าเกรงกลัว ตกใจระรัวตัวสั่น
อนิจจาพระองค์ทรงธรรม์ ไฉนมาสำคัญดั่งนี้
ตัวข้าผู้เดียวเที่ยวซังมา ได้พึ่งบาทาท้าวยักษี
จึ่งได้คงชีพชีวี พระคุณพ้นที่จะคณนา
อันซึ่งตบมือหัวร่อ ข้อนี้ด้วยโสมนัสสา
จะได้เห็นพระลักษมณ์พระรามา กับวานรผู้ชื่อหนุมาน
ที่อหังการ์ว่าตัวดี วันนี้จะม้วยสังขาร
ข้าจะได้เป็นสุขสำราญ ด้วยเดชพญามารสืบไป
เป็นความสัจจริงจะประมาท ต่อเบื้องบาทพระองค์นั้นหาไม่
อย่าคิดกินแหนงแคลงใจ ภูวไนยจงโปรดปรานี ฯ
๏ เมื่อนั้น ท้าวสองพันกรยักษี
ได้ฟังวานรพาที ดั่งวารีทิพย์มาโซมทา
ความเคืองความแค้นก็หายสิ้น อสุรินทร์สำรวลสรวลร่า
จึ่งให้ขับรถแก้วแววฟ้า ไปตามมรคาพนาวัน ฯ
๏ บัดนั้น วายุบุตรฤทธิแรงแข็งขัน
ครั้นเห็นพญากุมภัณฑ์ สำคัญว่าจริงก็ยินดี
จึ่งแกล้งแสร้งทำเป็นอุบาย ด้วยแยบคายเล่ห์กลกระบี่ศรี
กอดเข่าเข้าแล้วก็โศกี ทำทีเป็นเช็ดนํ้าตา ฯ
๏ เมื่อนั้น ท้าวสหัสเดชะยักษา
เห็นกระบี่กอดเข่าโศกา จึ่งมีบัญชาถามไป
เหวยเหวยไอ้สังขวานร ทุกข์ร้อนสิ่งใดจึ่งร้องไห้
หรือยังเสน่หาอาลัย รักใคร่คำแหงหนุมาน
กับมนุษย์อันชื่อรามลักษมณ์ กลัวจักสิ้นชีพสังขาร
กูเห็นเป็นน่ารำคาญ ไอ้สาธารณ์จงบอกแต่โดยดี ฯ
๏ บัดนั้น หนุมานผู้ชาญชัยศรี
ได้ฟังจึ่งอุบายพาที ซึ่งตัวข้านี้โศกา
เพราะคิดถึงญาติวงศ์พงศ์พันธุ์ จะพลอยม้วยชีวันสังขาร์
ด้วยมืออสุรโยธา ในท่ามกลางมหารณยุทธ์
ไม่รู้ที่จะทำประการใด ขัดสนจนใจเป็นที่สุด
อันหนุมานฤทธิรุทร ทั้งมนุษย์รามลักษมณ์สองชาย
ทำแค้นเป็นแสนสุดคิด กรมจิตเจ็บอกไม่รู้หาย
ไม่มีความรักความเสียดาย ตายเสียทั้งสิ้นจะยินดี ฯ
๏ เมื่อนั้น ท้าวสหัสเดชะยักษี
งวยงงหลงเชื่อวาที จึ่งว่ากระบี่อย่าทุกข์ใจ
พี่น้องของเอ็งทั้งนั้น กูหาฆ่าฟันเสียไม่
จะเอามาเลี้ยงรักษาไว้ ให้มีความสุขด้วยกัน
ตรัสแล้วจึ่งมีบัญชา สั่งเมฆกาลาคนขยัน
จงกำชับหมู่กุมภัณฑ์ เมื่อเข้าโรมรันประจัญกร
จับได้กระบี่จงถามดู ให้รู้จักหมวดกองก่อน
แม้นเป็นพวกสังขวานร อย่าฟันฟอนต้อนรับเอาตัวมา ฯ
๏ บัดนั้น วายุบุตรวุฒิไกรใจกล้า
ได้ฟังพญาอสุรา ยิ่งทำมารยาให้ตายใจ
ซึ่งพระองค์ประทานชีวิต ญาติมิตรของข้าไว้ให้
พระคุณลํ้าลบภพไตร ไม่มีสิ่งใดจะเทียมทัน
จะขอเอากายนั้นถวาย ไปกว่าจะวายชีวาสัญ
อันการหักโหมโรมรัน ไม่เกรงกันกับพลพระรามา
แต่จนใจด้วยไร้อาวุธ จะได้ช่วยต่อยุทธ์เข่นฆ่า
อันพระองค์ผู้ทรงศักดา ถือสรรพสาตราครบกร
พระแสงสิ่งใดที่มีฤทธิ์ เคยปราบปัจจามิตรแต่ก่อน
ขอประทานให้ข้าวานร ภูธรจงได้ปรานี ฯ
๏ เมื่อนั้น ท้าวสหัสเดชะยักษี
ได้ฟังลมลิงก็ยินดี จึ่งมีพระราชบัญชา
ทำไมกับสองมนุษย์ ถึงจะมีฤทธิรุทรแกล้วกล้า
คทาเพชรกูมีศักดา ยิ่งกว่าอาวุธในแดนไตร
แม้นจะชี้ข้างต้นก็ดิ้นตาย ชี้ปลายก็เป็นขึ้นมาได้
เอ็งจงเอาไปถือไว้ ว่าแล้วส่งให้วานร ฯ
๏ บัดนั้น คำแหงหนุมานชาญสมร
จึ่งเข้ารับเอาคทาธร จากกรพญาอสุรี
มีความชื่นชมโสมนัส ดั่งได้สมบัติโกสีย์
แล้วคิดว่าอันขุนยักษ์นี้ เสียทีเป็นเจ้าแก่หมู่มาร
ทรลักษณ์โง่เง่าดั่งเต่าวัว อ้างอวดยกตัวว่ากล้าหาญ
ฆ่าเสียก็จะบรรลัยลาญ แต่ไม่อัประมาณแก่เทวัญ
อย่าเลยจะมัดไปถวาย องค์พระนารายณ์รังสรรค์
คิดแล้วยอกรบังคมคัล ก็ร่ายพระเวทอันศักดา ฯ
๏ กลับกลายเป็นมหาพรหมาน สี่พักตร์สูงตระหง่านเวหา
แปดกรสำแดงฤทธา วานรโถมถีบอสุรี ฯ
๏ อันรถที่พญามารทรง ก็หักลงแหลกยับไปกับที่
ฝ่ายฝูงนางกัลยาณี ก็ตกใจร้องมี่เป็นโกลา ฯ
๏ เมื่อนั้น ท้าวสหัสเดชะยักษา
ล้มอยู่กับพื้นพสุธา อสุราเหลือบแลแปรไป
เห็นกระบี่สำแดงฤทธิรอน แปดกรสี่พักตร์สูงใหญ่
ก็รู้ว่าศัตรูหมู่ภัย มาลวงชิงชัยราวี
กริ้วโกรธพิโรธดั่งเพลิงพิษ ให้อัดอั้นตันจิตยักษี
ทั้งพะวงด้วยอนงค์นารี มิรู้ที่จะเข้าต่อยุทธ์
ฝูงนางฉุดคร่าหน้าหลัง ให้ละล้าละลังเป็นที่สุด
ลุกขึ้นฉวยคว้าอาวุธ กวัดแกว่งอุตลุดวุ่นไป ฯ
๏ บัดนั้น คำแหงหนุมานทหารใหญ่
ตบมือแล้วร้องไยไพ เหวยไอ้จังไรอัปรีย์
ตัวมึงอวดอ้างจะต่อยุทธ์ กับพระจักรภุชเรืองศรี
ยืนนิ่งอยู่ไยอสุรี ไม่มาต่อตีด้วยอันใด
เสียแรงมีเศียรทั้งพัน กรสองข้างนั้นไม่นับได้
หัวโตโง่เปล่าไอ้จังไร จะสู้ใครได้อย่าสำคัญ
ทศพักตร์มันลวงก็หลงลิ้น พากันมาสิ้นชีวาสัญ
เสียทีเป็นเจ้าแก่กุมภัณฑ์ จะรู้ทันใครก็ไม่มี
ตัวกูนี้ชื่อหนุมาน ยอดทหารพระนารายณ์เรืองศรี
คือองค์พระกาลอันฤทธี จะมาเอาชีวีอสุรา ฯ
๏ เมื่อนั้น ท้าวสหัสเดชะยักษา
ได้ฟังวานรร้องมา โกรธาขบเขี้ยวเคี้ยวฟัน
พันปากผาดแผดสิงหนาท กระทืบบาทดั่งเสียงฟ้าลั่น
กวัดแกว่งอาวุธดั่งเพลิงกัลป์ กุมภัณฑ์จึ่งตอบวาที
เหวยเหวยไอ้ลิงทรลักษณ์ ชั่วช้าอัปลักษณ์บัดสี
กูพึ่งรู้จักมึงวันนี้ ว่าชื่อกระบี่หนุมาน
มาประดิษฐ์คิดแต่งลิ้นลม คารมว่าวอนอ่อนหวาน
ทำร้องไห้ร้องหัวทุกประการ ไอ้ชาติเดียรัจฉานไม่มีอาย
ถ้อยคำมึงพื้นแต่มุสา ชั่วกว่าฝูงลิงทั้งหลาย
คิดว่ามึงตรงคงชาติชาย จึ่งให้นั่งบนท้ายรถมา
ได้แต่ตระบองของกู อวดรู้ยกเจ้าให้เกินหน้า
คือใครจะเชื่อว่าวาจา ไอ้ลิงพาลาอัปรีย์ ฯ
๏ บัดนั้น หนุมานผู้ชาญชัยศรี
ได้ฟังอสุราพาที ขุนกระบี่ชี้หน้าแล้วร้องไป
อันกลณรงค์สงคราม จะถือเอาความสัจกระไรได้
สุดแต่ใครดีก็มีชัย อย่าด้านหน้าว่าไปไอ้พาลา
อันมูลพลัมน้องชาย ไปมุดหัวตายอยู่กลางป่า
สิ้นทั้งไพร่พลโยธา พวกมึงที่ว่าตัวดี
ใช่มือพระลักษมณ์หรือว่าไร มึงมาว่าได้ไอ้ยักษี
อันซึ่งตระบองของเอ็งนี้ ถึงมีฤทธีเกรียงไกร
ตัวกูไม่คิดปรารถนา อสุราต้องการจะคืนให้
ว่าพลางก็หักเสียทันใด โยนไปตรงหน้าอสุรา ฯ
๏ เมื่อนั้น องค์ท้าวพันพักตร์ยักษา
เห็นกระบี่หักกระบองแล้วโยนมา อสุรากริ้วโกรธพิโรธนัก
จึ่งตรัสสั่งพวกพหลพลมาร เร่งเข้ารอนราญหาญหัก
จับไอ้ลิงขาวบ่าวรามลักษมณ์ กูจะหักคอเคี้ยวเสียเดี๋ยวนี้ ฯ
๏ บัดนั้น พวกพหลพลยุทธ์ยักษี
ได้รับสั่งตั้งท่าเข้าราวี ต่อตีรบรับกับวานร ฯ
๏ บัดนั้น คำแหงหนุมานชาญสมร
ผู้เดียวโรมรันประจัญกร ราญรอนสัประยุทธ์กุมภัณฑ์ ฯ
๏ องอาจดั่งราชไกรสีห์ จับฝูงมฤคีผกผัน
ตีนถีบมือตบพัลวัน ฟอนฟันด้วยกำลังฤทธา ฯ
๏ บัดนั้น ฝ่ายพวกพลมารยักษา
กลัวนายไม่เสียดายชีวา ดากันหนุนเนื่องเข้าไป ฯ
๏ ตีรันฟันฟาดอุตลุด พุ่งซัดอาวุธน้อยใหญ่
ยิงธนูหน้าไม้ปืนไฟ หมายใจจะฆ่าให้วายปราณ ฯ
๏ บัดนั้น วายุบุตรวุฒิไกรใจหาญ
รบรุกบุกบันประจัญบาน โถมทะยานเข้ากลางโยธา ฯ
๏ เหยียบบ่าคว้าเศียรกุมภัณฑ์ ผกผันเรี่ยวแรงแข็งกล้า
สี่กรรอนราญอสุรา หวดซ้ายป่ายขวาวุ่นไป
อันหมู่โยธีรี้พล จะเหลือแต่สักตนก็หาไม่
ตายกลาดดาษป่าพนาลัย ด้วยฤทธิไกรราวี ฯ
๏ เมื่อนั้น ท้าวสหัสเดชะยักษี
สิ้นรถสิ้นทศโยธี โกรธดั่งอัคคีบรรลัยกาล
จึ่งจับศรสิทธิ์ฤทธิรงค์ อันทรงเดชากล้าหาญ
พาดสายหมายมุ่งจะรอนราญ ขุนมารก็ผาดแผลงไป ฯ
๏ มืดคลุ้มกลุ้มทั่วอากาศ เป็นศรเกลื่อนกลาดไม่นับได้
ต้องกายหนุมานชาญชัย เต็มไปทุกเส้นโลมา ฯ
๏ บัดนั้น วายุบุตรวุฒิไกรใจกล้า
ต้องศรพญาอสุรา วานรไม่ระคายอินทรีย์
สี่กรถอนชักหักเล่น โลดเต้นเยาะเย้ยยักษี
แล้วเผ่นโผนไปด้วยฤทธี เข้าไล่ราวีกุมภัณฑ์ ฯ
๏ โจนขึ้นเหยียบบ่าคว้าเศียร กลับกลอกผลัดเปลี่ยนเหียนหัน
ต่างแทงต่างรับต่างฟัน พัลวันป้องปัดไปมา ฯ
๏ เมื่อนั้น ท้าวสหัสเดชะยักษา
สองพันกรแกว่งสาตรา อสุรารุกโรมโจมตี ฯ
๏ เท้าซ้ายเหยียบเข่าวานร หวดด้วยคันศรยักษี
ต้องกายหนุมานหลายที ขุนกระบี่หันเหเซไป ฯ
๏ บัดนั้น คำแหงหนุมานทหารใหญ่
โกรธาตาแดงดั่งแสงไฟ แกว่งตรีเข้าไล่อสุรา ฯ
๏ ชิงได้อาวุธทั้งสองพัน แทงฟันต้องกายยักษา
ถีบซ้ำกระหนํ่าด้วยบาทา อสุราไม่ทานฤทธี ฯ
๏ เมื่อนั้น ท้าวสหัสเดชะยักษี
เจ็บปวดยวดยิ่งพันทวี อสุรีหวาดหวั่นพรั่นใจ
สิ้นคิดสิ้นกำลังกายา สิ้นทั้งสาตราน้อยใหญ่
สิ้นพวกพหลพลไกร ไม่มีสิ่งใดจะต่อยุทธ์
นิ่งขึงตะลึงทั้งอินทรีย์ เสียดายชีวีเป็นที่สุด
ฉิฉะทหารมนุษย์ ฤทธิรุทรไม่มีใครเทียมทัน
แล้วคิดมานะขึ้นมา ด้วยกำลังพาลาโมหันธ์
ตัวกูก็ชายชาญฉกรรจ์ สุริย์วงศ์กุมภัณฑ์เลิศไกร
ตรีโลกเลื่องชื่อลือสิ้น จะย่อท้อไพรินกระไรได้
ถึงตายไม่เสียดายชีวาลัย ให้ปรากฏเกียรติไว้ในครั้งนี้
คิดพลางทางทำสิงหนาท องอาจดั่งพญาราชสีห์
โลดโผนโจนไปด้วยฤทธี เข้าง้างคีรีเป็นโกลา ฯ
๏ บรรพตหักลงด้วยกำลัง เสียงดังดั่งเสียงฟ้าผ่า
สองพันกรก็ช้อนชูมา อสุราไล่ทิ้งวานร ฯ
๏ บัดนั้น คำแหงหนุมานชาญสมร
รับรองป้องปัดทั้งสี่กร โถมเข้าราญรอนอสุรี ฯ
๏ กวัดแกว่งตรีเพชรระเห็จหัน ฟอนฟันถีบแทงยักษี
ล้มลงยังพื้นปัถพี กระบี่เหยียบไว้กับบาทา ฯ
๏ แล้วจึ่งยอกรอภิวาทน์ พระสยมภูวนาถนาถา
หลับเนตรร่ายเวทอันศักดา นิมิตหางวานรทันใด ฯ
๏ เดชะวิทยาอันเชี่ยวชาญ หางนั้นบันดาลยาวใหญ่
รวบรัดมัดอสุราไว้ ตลอดไปทั่วทั้งอินทรีย์ ฯ
๏ เมื่อนั้น ท้าวสองพันกรยักษี
แว้งวัดสลัดด้วยฤทธี หางกระบี่ไม่หลุดจากกายา
ยิ่งไหวทีไรก็รัดเข้า เจ็บปวดรวดเร้าเป็นหนักหนา
สุดฤทธิ์สุดคิดอสุรา ก็นั่งโศการำพัน ฯ
๏ โอ้อนิจจาแก่ตัวกู เสียแรงรู้พระเวทรังสรรค์
เสียแรงเรืองฤทธิไกรดั่งไฟกัลป์ อาวุธครบครันสองพันกร
เชื้อชาติบุรุษอาชาชาญ แกล้วกล้าชำนาญในการศร
เลื่องชื่อลือเดชขจายจร ฤทธิรอนปราบได้ทั้งแดนไตร
ควรหรือหลงลมแก่ลิงป่า มาลวงเอาคทาไปได้
จนเสียตนเสียชีพชีวาลัย ใครเลยจะนับว่าดี
เป็นที่อัปยศอดสู แก่หมู่เทวาทุกราศี
ทั้งมนุษย์ครุฑานาคี ร่ำพลางอสุรีก็โศกา ฯ
๏ บัดนั้น วายุบุตรวุฒิไกรใจกล้า
หย่อนหางห่างกายอสุรา ก็เหาะมาในทางอัมพร ฯ
๏ ครั้นถึงน้อมเกล้าบังคมทูล นเรนทร์สูรสุริย์วงศ์ทรงศร
ซึ่งตัวข้าบาทวานร ไปต่อกรด้วยพญากุมภัณฑ์
บัดนี้ข้ามัดประจานไว้ ตัวมันยังไม่อาสัญ
ขอให้วานรทั้งนั้น พากันไปเยาะอสุรี ฯ
๏ เมื่อนั้น พระสุริย์วงศ์องค์นารายณ์เรืองศรี
ฟังลูกพระพายพาที ยินดีดั่งได้ฟากฟ้า
จึ่งมีพระราชโองการ สั่งหมู่ทหารซ้ายขวา
จงไปเยาะเย้ยอสุรา ให้สมนํ้าหน้าไอ้จังไร ฯ
๏ บัดนั้น โยธาวานรน้อยใหญ่
รับสั่งพระตรีภูวไนย ดีใจก็พากันรีบจร ฯ
๏ ครั้นถึงจึ่งเห็นอสุรี อินทรีย์ใหญ่เท่าสิงขร
มีเศียรพันเศียรสองพันกร เขี้ยวขาวยาวงอนเพียงตา
หนุมานมัดไว้ด้วยหาง นั่งครางอยู่ริมชายป่า
แล้วแลเห็นนางอสุรา วิ่งวุ่นโศกาจาบัลย์
มีความชื่นชมโสมนัส ตบหัตถ์สำรวลสรวลสันต์
เหล่าพลกระบี่ก็ชวนกัน ไล่นางกำนัลวุ่นไป ฯ
๏ บัดนั้น ฝูงนางอสุรีน้อยใหญ่
เห็นกระบี่ไล่มาก็ตกใจ นางในวิ่งปะทะปะกัน ฯ
๏ ร้องตรีดหวีดหวาดอลหม่าน ล้มลุกคลุกคลานตัวสั่น
ลัดแลงแฝงพุ่มพนาวัน วิ่งแยกแตกกันไม่สมประดี ฯ
๏ บัดนั้น ฝ่ายหมู่โยธากระบี่ศรี
ไล่สกัดจับนางอสุรี อุตลุดอึงมี่เป็นโกลา ฯ
๏ บ้างฉวยบ่าฉวยผ้าฉวยมือ ยุดยื้อสำรวลสรวลร่า
ฉุดมาตรงพักตร์อสุรา วานรเยาะเย้ยกุมภัณฑ์ ฯ
๏ นี่หรือเจ้ากรุงปางตาล พี่น้องอวดหาญว่าแข็งขัน
มาช่วยจะเอารางวัล ทีนี้กุมภัณฑ์ได้สมคิด
เหวยไอ้ตัวโตโง่เปล่า ไม่รู้เท่าหนุมานแต่สักหนิด
อวดมือสองพันว่ามีฤทธิ์ จะสู้พระจักรกฤษณ์เลิศไกร
กูนี้ขอบคุณเอ็งหนักหนา อุตส่าห์พาเมียมาส่งให้
ในที่กันดารลำบากใจ หรือจะใคร่เอาเชื้อวานร
ว่าพลางไขว่คว้านางกำนัล ยิงฟันตะคอกหลอกหลอน
ลางลิงเข้ายุดฉุดกร ยื้อคร่าผ้าผ่อนไม่สมประดี
เหวยเหวยเฮ้ยอ้ายยักษ์เฒ่า ดูเราจะภิรมย์สมศรี
ว่าพลางจูบนางอสุรี ทำทีเยาะเย้ยไปมา ฯ
๏ เมื่อนั้น ท้าวสหัสเดชะยักษา
เห็นวานรเย้ยหยามก็โกรธา ตาแดงดั่งแสงพระอาทิตย์
พันปากสำรากแผดร้อง เสียงสนั่นลั่นก้องถึงดุสิต
เหวยไอ้เดียรฉานปัจจามิตร อย่าพักอวดฤทธิ์ไอ้อัปรีย์
ร้องพลางผุดลุกกระทืบบาท ทำอำนาจจะไล่กระบี่ศรี
ยิ่งดิ้นยิ่งตรึงอินทรีย์ อสุรีขัดแค้นแน่นใจ ฯ
๏ บัดนั้น คำแหงหนุมานทหารใหญ่
ครั้นหมู่โยธีกระบี่ไพร เยาะเย้ยไยไพอสุรา
เสร็จแล้วชักตรีฤทธิรุทร อาวุธสำหรับหัตถา
กวัดแกว่งสำแดงเดชา ตัดเกล้าเกศาอสุรี ฯ
๏ เศียรนั้นก็ขาดกระเด็นไป ด้วยฤทธิไกรกระบี่ศรี
ล้มลงกับพื้นปถพี สุดสิ้นชีวีวายปราณ ฯ
๏ ครั้นเสร็จซึ่งล้างกุมภัณฑ์ ลูกพระพายเทวัญใจหาญ
ก็พาวานรบริวาร มาเฝ้าพระอวตารผู้ศักดา ฯ
๏ จึ่งน้อมเศียรเกล้าบังคมทูล นเรนทร์สูรธิราชนาถา
อันสหัสเดชะอสุรา ข้าฆ่าสุดสิ้นชีวี ฯ
๏ เมื่อนั้น พระนารายณ์ทรงสวัสดิ์รัศมี
ฟังลูกพระพายก็ยินดี จึ่งมีมธุรสพจมาน
มิเสียทีเป็นวงศ์เทเวศ เรืองเดชเลื่องชื่อลือหาญ
ใช้ไหนก็ได้ราชการ ปรีชาเชี่ยวชาญทุกสิ่งไป
กำลังฤทธิรอนขจรจบ ทั้งสามพิภพไม่เปรียบได้
ควรที่ต่างตาต่างใจ ในการรณรงค์ราวี
ตรัสแล้วกลับรถสุรกานต์ ให้เลิกทวยหาญกระบี่ศรี
โห่สนั่นครั่นครื้นธาตรี กลับไปยังที่พลับพลา ฯ
๏ บัดนั้น ฝ่ายสารัณทูตยักษา
แอบดูอยู่เชิงบรรพตา เห็นพญาอุปราชบรรลัย
ทั้งเจ้ากรุงพระนครปางตาล หนุมานลวงฆ่าเสียได้
สิ้นทั้งพวกพลสกลไกร ตกใจก็รีบเข้าธานี ฯ
๏ ครั้นถึงน้อมเกล้ายังคมทูล ท้าวราพณาสูรยักษี
ว่ามูลพลัมอสุรี ไปต่อตีกับพระลักษมณ์อนุชา
จนสิ้นโยธาพลากร ภูธรม้วยชีพสังขาร์
ทั้งสหัสเดชะอสุรา ก็หลงมารยาหนุมาน
ผู้เดียวเคี่ยวฆ่าจนสิ้นพล พวกพหลโยธีทวยหาญ
แล้วมันจับตัวมัดประจาน ผลาญเสียให้สิ้นชีวี ฯ
๏ เมื่อนั้น ท้าวทศพักตร์ยักษี
ได้ฟังดั่งสายอสุนี มาฟอนฟาดอินทรีย์ขาดไป
กอดเข่านิ่งขึงตะลึงอยู่ เป็นครู่ไม่ออกปากได้
ชลเนตรคลอเนตรถอนใจ มีความอาลัยเป็นพ้นนัก
โอ้ว่าเสียดายพระเชษฐา เลื่องชื่อลือชาทั้งไตรจักร
กับมูลพลัมสหายรัก ก็ทรงศักดาเดชชัยชาญ
ควรหรือมาแพ้ฤทธิรุทร มนุษย์กับไอ้เดียรัจฉาน
ดั่งชายชั่วช้าสาธารณ์ ได้ความอัประมาณทั้งธาตรี
แต่แสนทุกข์แสนเทวษเป็นสุดคิด ร้อนจิตดั่งหนึ่งไฟจี่
จนพลบคํ่าสิ้นแสงพระรวี ก็เสด็จเข้าที่บรรทมใน ฯ
๏ เอนองค์ลงเหนือบรรจถรณ์ ยอกรก่ายพักตร์โหยไห้
โอ้ว่าทีนี้จะได้ใคร ที่จะออกชิงชัยด้วยไพริน
อันหมู่สุริย์วงศ์ในลงกา สหายร่วมชีวาก็ตายสิ้น
ฉิฉะมนุษย์เดินดิน มาดูหมิ่นกันได้ถึงเพียงนี้
แต่ผุดลุกผุดนั่งไม่ไสยาสน์ จนภาณุมาศเรืองรองส่องสี
จึ่งชำระสระสรงอินทรีย์ อสุรีออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่อสุรกุมภัณฑ์ อภิวันท์เกลื่อนกลาดดาษดา
จึ่งมีพระราชบรรหาร แก่เสนามารยักษา
อันศึกมนุษย์ที่ยกมา แกล้วกล้าสามารถอาจใจ
แต่พระเชษฐาพันพักตร์ เรืองฤทธิ์สิทธิศักดิ์แผ่นดินไหว
กับมูลพลัมไปชิงชัย ก็พ่ายแพ้บรรลัยลงด้วยกัน
ตัวกูเป็นเจ้าอสุรี ยกพวกโยธีพลขันธ์
ออกไปรบรุกบุกบัน หักมันไม่ได้ดั่งจินดา
จะได้ผู้ใดที่องอาจ เรืองฤทธิ์อำนาจแกล้วกล้า
ไปหักหาญผลาญมันให้มรณา สิ้นทั้งโยธากระบี่ไพร ฯ
๏ บัดนั้น เสนีธิบดีน้อยใหญ่
ได้ฟังบัญชาภูวไนย บังคมไหว้สนองพระโองการ
อันในสุริย์วงศ์พระองค์นี้ ที่มีปรีชากล้าหาญ
เห็นแต่แสงอาทิตย์ชัยชาญ ขุนมารเป็นราชโอรส
องค์พระอนุชาพญาขร มีแว่นฤทธิรอนดั่งเพลิงกรด
ของบรมพรหเมศในโสฬส กำหนดประสาทให้มา
มาตรแม้นถ้าส่องต้องใคร ก็บรรลัยสิ้นชีพสังขาร์
ขอให้ไปเชิญพระนัดดา มาฆ่าอริราชไพรี ฯ
๏ เมื่อนั้น ทศเศียรสุริย์วงศ์ยักษี
ได้ฟังมีความยินดี ดั่งได้มณีเทวัญ
ยี่สิบหัตถ์ตบเพลาฉาดฉาน สิบปากขุนมารสรวลสันต์
พักตร์ผ่องดั่งหนึ่งดวงจันทร์ จึ่งมีบัญชาตรัสไป
จริงแล้วหลานกูผู้มีฤทธิ์ ต่อว่าจึ่งคิดขึ้นได้
เหวยนนทการผู้ร่วมใจ เร่งไปหาหลานกูมา ฯ
๏ บัดนั้น จึ่งนนทการยักษา
ก้มเกล้ารับราชบัญชา บังคมลาออกจากพระโรงคัล ฯ
๏ เหาะขึ้นยังพื้นอัมพร ด้วยกำลังฤทธิรอนแข็งขัน
ข้ามสมุทรดังพญาสุบรรณ กุมภัณฑ์ก็รีบระเห็จไป ฯ
๏ ครั้นถึงโรมคัลบุรี นนทการผู้มีอัชฌาสัย
ลงจากอากาศด้วยว่องไว เข้าในนิเวศน์อสุรา ฯ
๏ น้อมเศียรประณตบทบงสุ์ องค์แสงอาทิตย์ยักษา
บัดนี้สมเด็จพระบิตุลา ให้ข้ามาเฝ้าบทมาลย์
ด้วยศึกทั้งสองมนุษย์นั้น ยังติดพันรบหนักหักหาญ
ผู้ใดออกไปต้านทาน ก็วายปราณด้วยมือไพรี
ทั้งองค์อินทรชิตเชษฐา พญามังกรกัณฐ์ยักษี
ยกพลโยธาออกต่อตี ก็สุดสิ้นชีวีลงด้วยกัน
เชิญเสด็จพระองค์ไปเฝ้า พระปิ่นเกล้าจอมภพรังสรรค์
จะปรึกษาสงครามล้างมัน ให้ทันรุ่งเช้าเวลา ฯ
๏ เมื่อนั้น แสงอาทิตย์สิทธิศักดิ์ยักษา
แจ้งข่าวเร่าร้อนในอุรา ดั่งสายฟ้าฟาดต้องอินทรีย์
ความรักความเสียดายพี่ชายนัก ชลนัยน์นองพักตร์ยักษี
ตะลึงไปมิได้พาที อสุรีคั่งแค้นแน่นใจ
ขบเขี้ยวเคี้ยวฟันกระทืบบาท สำเนียงกัมปนาทหวาดไหว
เหม่เหม่มนุษย์กับลิงไพร ดีแล้วจะได้เห็นกัน
ว่าพลางสั่งจิตรไพรี พี่เลี้ยงผู้ร่วมชีวาสัญ
เร่งเกณฑ์อสุรกุมภัณฑ์ ให้ทันรุ่งแสงสุริยา ฯ
๏ บัดนั้น จึ่งจิตรไพรียักษา
ก้มเกล้ารับราชบัญชา ถวายบังคมลาแล้วออกไป ฯ
๏ เกณฑ์หมู่อสุรกุมภัณฑ์ เลือกล้วนลํ่าสันโตใหญ่
กองหนึ่งมือถือปืนไฟ สอดใส่เสื้อศึกพื้นแดง
หมู่หนึ่งใส่เสื้อเขียวขาบ กรนั้นถือดาบกวัดแกว่ง
หมู่หนึ่งมือถือทวนแทง ใส่เสื้อเครือแย่งพื้นดำ
หมู่หนึ่งสอดเสื้อสีหมอก เหน็บกริชกุมหอกปลอกคร่ำ
หมู่หนึ่งเสื้อสีดอกคำ ถือง้าวร่ายรำกรีดกราย
ขุนช้างขี่ช้างซับมัน กุมขอหยัดยันเฉิดฉาย
ขุนม้าขี่ม้าลำพองกาย ถือหอกซัดหมายปัจจามิตร
ขุนรถขี่ขับรถศึก พร้อมพรั่งคั่งคึกอกนิษฐ์
ต่างตนประกวดอวดฤทธิ์ ตั้งไปต่างทิศยาตรา ฯ
๏ เมื่อนั้น องค์แสงอาทิตย์ยักษา
ครั้นรุ่งสางสว่างเวลา เสด็จมาสระสรงชลธาร ฯ
๏ สนานกายสายสินธุวาเรศ จากฝักประทุมเมศหอมหวาน
สุคนธาธารกลิ่นสุมามาลย์ เสาวรสซาบซ่านอินทรีย์
สนับเพลาเชิงงอนช่องกระจก ภูษายกเป็นรูปราชสีห์
ชายไหวชายแครงเครือมณี เกราะเกล็ดนาคีประดับพลอย
ตาบทิศทับทรวงสังวาลศึก รัดองค์แก้วผลึกเฟื่องห้อย
ทองกรพาหุรัดจำหลักลอย เป็นรักร้อยรายดวงเนาวรัตน์
ทรงมหาธำมรงค์เรือนเก็จ ประดับเพชรถ้วนสิบนิ้วหัตถ์
มงกุฎแก้วกุณฑลดอกไม้ทัด จับศรแกว่งกวัดยืนยัน
งามองค์งามทรงกำลังหาญ ดั่งองค์พระกาลรังสรรค์
เสด็จย่างเยื้องจรจรัล มาขึ้นรถสุวรรณพรรณราย ฯ
๏ รถเอยรถทรง กำกงแกมแก้วจำรัสฉาย
แอกงอนอ่อนระหงธงปลาย บัลลังก์ลายเลื่อมแสงเนาวรัตน์
เทียมด้วยสิงหราชผาดผยอง สารถีแกว่งตระบองยืนหยัด
ขับเฉื่อยเรื่อยเร็วดั่งลมพัด มยุรฉัตรชุมสายจามร
ธงทิวริ้วรายจนปลายเชือก ทนายเลือกถือปืนธนูศร
ปี่ฆ้องกลองชนะแตรงอน พลากรเยียดยัดอึงอล
โยธาโห่เร้าเอาฤกษ์ เอิกเกริกโลกากุลาหล
ผงคลีมืดคลุ้มพระสุริยน เร่งพลขับข้ามสมุทรไป ฯ
๏ ครั้นถึงลงกาธานี ให้หยุดโยธีทัพใหญ่
ลงจากรถแก้วแววไว ขึ้นไปเฝ้าองค์พระบิตุลา ฯ
๏ จึ่งน้อมเศียรประณตบทเรศ พระผู้พงศ์พรหเมศนาถา
ท่ามกลางอสุรเสนา คอยฟังบัญชาภูมี ฯ
๏ เมื่อนั้น ท้าวราพณาสูรยักษี
เห็นแสงอาทิตย์ก็ยินดี อสุรีส้วมกอดหลานรัก
เจ้าผู้ดวงใจนัยน์เนตร เลื่องชื่อลือเดชทั้งไตรจักร
สงครามครั้งนี้นี่หนักนัก จะคิดการหาญหักเห็นยากใจ
แต่งใครออกไปก็เสียที จะทานฝีมือมันนั้นไม่ได้
ญาติวงศ์พงศ์พันธุ์ก็บรรลัย จึ่งให้ไปหาเจ้ามา
หวังว่าจะได้พึ่งหลาน อันสามารถอาจหาญแกล้วกล้า
ตัวเจ้าจงยกโยธา เป็นทัพหน้าของลุงออกไป ฯ
๏ เมื่อนั้น แสงอาทิตย์ผู้มีอัชฌาสัย
ได้ฟังบรรหารภูวไนย บังคมไหว้สนองพระวาที
อันมนุษย์กับพวกพานรินทร์ มาดูหมิ่นไม่เกรงบทศรี
หลานนี้คิดแค้นแสนทวี ถึงมีฤทธีไม่กลัวกัน
ข้าบาทผู้เดียวจะอาสา เคี่ยวฆ่าให้ม้วยอาสัญ
พระองค์มงกุฎกุมภัณฑ์ อย่ายกพลขันธ์ออกไป
ให้เสียยศศักดิ์พรหเมศ อายฝูงเทเวศน้อยใหญ่
อันสองมนุษย์กับลิงไพร ไว้นักงานข้าจะต่อตี ฯ
๏ เมื่อนั้น ทศเศียรสุริย์วงศ์ยักษี
ได้ฟังหลานรักพาที อสุรีชื่นชมด้วยสมคิด
ลูบหน้าลูบหลังแล้วบัญชา เจ้าแก้วตาสืบสายโลหิต
มิเสียแรงที่พ่อมีฤทธิ์ ญาติมิตรจะได้พึ่งสืบไป
ว่าแล้วมีราชวาที สั่งมหาเสนีผู้ใหญ่
จงบอกวิเสทนอกใน ให้แต่งเครื่องต้นโอชา
พร้อมทั้งของคาวของหวาน เมรัยชัยบานกลั่นกล้า
ถวายแก่องค์พระนัดดา เลี้ยงทั้งโยธาด้วยกัน ฯ
๏ บัดนั้น จึ่งเสนาคนขยัน
รับสั่งพญากุมภัณฑ์ ถวายบังคมคัลแล้วออกมา ฯ
๏ จึ่งสั่งนายเวรให้หมายบอก วิเสทในนอกซ้ายขวา
ให้แต่งเอมโอชโภชนา ตามพระบัญชาอสุรี ฯ
๏ บัดนั้น ฝ่ายนางวิเสทยักษี
แจ้งหมายจ่ายของเป็นโกลี ตกแต่งตามที่ประกวดกัน ฯ
๏ ฝ่ายวิเสทในก็ทานเทียบ เรียงเรียบเครื่องต้นจัดสรร
ของคาวของหวานครบครัน สารพันมีรสโอชา ฯ
๏ บัดนั้น ฝ่ายนางพนักงานซ้ายขวา
ยกเครื่องเนื่องตามกันมา ถวายองค์พญาอสุรี ฯ
๏ เมื่อนั้น ท้าวทศพักตร์ยักษี
จึ่งชวนหลานรักร่วมชีวี เข้าที่เสวยสำราญใจ ฯ
๏ บัดนั้น ฝ่ายฝูงกำนัลน้อยใหญ่
อ่าองค์ทรงเครื่องอำไพ เข้าไปหมอบใช้พญามาร
ลางนางก็รินเหล้ากลั่น ใส่จอกสุวรรณฉายฉาน
คำรพจบหัตถ์เอางาน ถวายพระผู้ผ่านลงกา
ลางนางก็อยู่งานพัด แส้ปัดกวัดแกว่งซ้ายขวา
ทำชม้อยชม้ายชายตา ดูทีพญาอสุรี ฯ
๏ ฝ่ายนางบำเรอก็ขับครวญ น้ำนวลฉ่ำเฉื่อยเรื่อยรี่
โอดพันโหยหวนไปในที ดีดสีเสียงหวานประสานไป
บ้างตีรำมะนาท้าทับ ฉิ่งกรับขานขัดจังหวะให้
พร้อมเพราะเสนาะจับใจ บำเรอท่านไทกุมภัณฑ์ ฯ
๏ ฝ่ายนางระบำก็รำฟ้อน กรายกรใส่จริตบิดผัน
รายเรียงเคียงหน้าเสมอกัน ตลบหันแทรกเปลี่ยนไปมา
แล้วซัดสองกรอ่อนเคล้า เวียนเข้าใกล้องค์ยักษา
ทำทีชม้ายชายตา ย้ายไปเป็นท่าพัดชากลาย
แล้วตีวงเวียนเปลี่ยนกร กลับฟ้อนสีซอสามสาย
อรชรอ้อนแอ้นกรีดกราย รำถวายพญากุมภัณฑ์ ฯ
๏ บัดนั้น ฝ่ายนางวิเสทนอกคนขยัน
เสร็จแต่งเครื่องเลี้ยงครบครัน ก็หาบหามตามกันเข้ามา ฯ
๏ ตั้งไว้ในหน้าพระลาน ชัยบานช้างปิ้งกระทิงพล่า
หมูไก่วัวควายชุมพา เป็นแถวกลาดดาษดาเกลื่อนไป ฯ
๏ บัดนั้น พวกพลโยธาน้อยใหญ่
เห็นเครื่องเลี้ยงมาก็ดีใจ ไพร่นายนั่งล้อมทำที
บ้างดื่มสุรากินแกล้ม ยิ้มแย้มหัวร่อกันอึงมี่
โฉงเฉงทำเพลงไม่สมประดี ด่าตีทะเลาะเถียงกัน
บ้างรำเต้นเล่นหน้าคว้าไขว่ ไล่หยอกวิเสทสาวสรรค์
ยื้อยุดฉุดคร่าพัลวัน กุมภัณฑ์ยินดีปรีดา ฯ
๏ เมื่อนั้น ฝ่ายแสงอาทิตย์ยักษา
เสวยพลางทางทอดทัศนา ฝูงนางกัลยาระบำใน
ให้เพลิดเพลินจำเริญในรสรัก ขุนยักษ์ครวญคิดพิสมัย
ฟังเสียงสำเนียงก็จับใจ เคลิ้มไปไม่รู้อินทรีย์ ฯ
๏ เมื่อนั้น ท้าวยี่สิบกรยักษี
เสร็จเสวยโภชนาสาลี จึ่งมีมธุรสพจมาน
ดูก่อนนัดดาผู้ร่วมรัก เรืองฤทธิ์สิทธิศักดิ์ห้าวหาญ
แม้นเสร็จศึกภัยบรรลัยลาญ จะบำเหน็จหลานให้ถึงใจ
อันส่วยสาอากรต่างประเทศ ในขอบเขตของลุงจะยกให้
แม้นมาตรปรารถนาสิ่งใด มิได้ขัดองค์พระนัดดา
ว่าแล้วก็เปลื้องสังวาลทรง ถอดธำมรงค์ที่หัตถ์ขวา
ของนี้แต่ครั้งพระอัยกา แก้วตาจงรับเอาไป ฯ
๏ เมื่อนั้น แสงอาทิตย์ผู้มีอัชฌาสัย
รับของประทานสำราญใจ บังคมไหว้สนองพระวาที
ตัวหลานกำพร้าบิตุเรศ หากได้พระเดชปกเกศี
สู้ตายไม่เสียดายแก่ชีวี จะขอล้างไพรีให้มรณา
ว่าแล้วประณตบทบงสุ์ ลาองค์พญายักษา
ลงจากปราสาทรัตนา มายังทัพชัยขุนมาร ฯ
๏ ครั้นถึงจึ่งนั่งเหนืออาสน์ อันโอภาสพรรณรายฉายฉาน
ตรัสสั่งพี่เลี้ยงผู้ชัยชาญ ให้ตรวจทหารกุมภัณฑ์ ฯ
๏ บัดนั้น ฝ่ายจิตรไพรีคนขยัน
รับสั่งถวายบังคมคัล แล้วรีบจรจรัลออกมา ฯ
๏ ตรวจหมู่จตุรงค์ทะนงศึก เลือกล้วนห้าวฮึกแกล้วกล้า
ขุนช้างผูกช้างชนะงา ใจทมิฬบิ่นบ้าบ่มมัน
ควาญหมอถือขอกวัดแกว่ง กำลังเรี่ยวแรงแข็งขัน
ขุนม้าผูกม้าชาญฉกรรจ์ พลาหกตัวขยันลำพองกาย
นายขี่มือถือทวนทอง เสื้อหมวกไหมกรองเฉิดฉาย
ขุนรถผูกรถสุพรรณพราย กงเหล็กกำลายอลงการ
สารถีมือถือเกาทัณฑ์ หยัดยันเงื้อง่าจะแผลงผลาญ
เทียมโตสิงห์เสือเผ่นทะยาน ฝีเท้าปานลมพาจร
ขุนพลตรวจเตรียมพลยุทธ์ ฤทธิรุทรเริงร่านชาญสมร
กวัดแกว่งอาวุธสำหรับกร คอยเสด็จบทจรอสุรี ฯ
๏ เมื่อนั้น แสงอาทิตย์สุริย์วงศ์ยักษี
ครั้นเสร็จซึ่งเตรียมโยธี เสด็จมาเข้าที่สรงชล ฯ
๏ ชำระสระสนานสำราญกาย สุหร่ายแก้วโปรยปรายดั่งสายฝน
ลูบไล้เครื่องต้นเสาวคนธ์ ธารกลิ่นอุบลมาลี
สอดใส่สนับเพลาเชิงยก ก้านกระหนกเครือรูปคชสีห์
ภูษิตพื้นดำเครียวตระครี เชิงเป็นกินรีกรายกร
ชายแครงชายไหวปลายสะบัด ฉลององค์จำรัสประภัสสร
เกราะแก้ววิเชียรบวร รัดอกอรชรทับทิมพราย
ตาบทิศทับทรวงดวงกุดั่น สังวาลวัลย์มรกตสามสาย
ทองกรพาหุรัดจำหลักลาย ธำมรงค์เพชรพรายเรือนสุบรรณ
ทรงมหามงกุฎสำหรับศึก กรรเจียกแก้วผลึกมุกดาคั่น
จับศรฤทธิไกรดั่งไฟกัลป์ มาขึ้นรถสุวรรณอลงการ ฯ
๏ รถเอยราชรถทรง กำกงประดับมุกดาหาร
แอกงอนล้วนแล้วแก้วประพาฬ บัลลังก์โอฬารด้วยเนาวรัตน์
ชั้นลดเครือขดภาพคั่น เป็นสุบรรณจับนาคยืนหยัด
ถึงวิมานเทวาไม่เทียมทัด สารพัดคงทนแก่อาวุธ
เทียมด้วยราชสีห์ร้ายกาจ โผนผาดแผดเสียงอึงอุด
สารถีถือปืนแกว่งชุด ขับรุดวิ่งวางกลางพล
ประดับเครื่องอภิรุมชุมสาย พัดโบกโบกพรายโพยมหน
ปี่ฆ้องกลองชนะอึงอล ธงชายโบกบนเฉลิมชัย
โยธาโห่ร้องคะนองหาญ เสียงสะเทือนสะท้านแผ่นดินไหว
ผงคลีบดบังอโณทัย ตรงไปยังที่สนามรบ ฯ
๏ ครั้นตกชายป่าพนาลี อสุรีแลเห็นอาสภ
เดียรดาษกลาดกลางแผ่นภพ กลิ่นอายตลบเข้ามา
จึ่งให้หยุดพหลพลไกร มั่นไว้ที่เชิงภูผา
โดยกระบวนพยุหยาตรา คอยท่ากองทัพวานร ฯ
๏ เมื่อนั้น พระหริวงศ์ทรงศร
ไสยาสน์เหนืออาสน์อลงกรณ์ ในที่บรรจถรณ์อันโอฬาร
ดาวเดือนเลื่อนลับโพยมหน สุริยนจวนแจ้งแสงฉาน
พระพายชายพัดรำเพยพาน สุมามาลย์ส่งกลิ่นรวยมา
สกุณีเร่าร้องถวายเสียง สำเนียงเพรียกเพราะสนั่นป่า
เสนาะดั่งสังคีตเสภา ผ่านฟ้าสำราญพระทัยนัก ฯ
๏ จึ่งเสด็จเข้าที่โสรจสรง ทรงเครื่องคู่องค์พญาจักร
จับพระแสงพรหมาสตร์ปราบยักษ์ แล้วผินพักตร์ออกหน้าพลับพลาชัย ฯ
๏ พร้อมทหารทั้งสองพระนคร เสนาวานรน้อยใหญ่
พอได้ยินสำเนียงเกรียงไกร หวั่นไหวเลื่อนลั่นปถพี
จึ่งมีพระราชบรรหาร ถามโหราจารย์ยักษี
อันทัพซึ่งยกมานี้ จะเป็นอสุรีในลงกา
หรือว่าสุริย์วงศ์พงศ์มิตร ที่สนิทของท้าวยักษา
ยกมาแต่ต่างพารา หรือว่าเป็นตัวทศกัณฐ์ ฯ
๏ บัดนั้น พิเภกโหราคนขยัน
ได้ฟังพระองค์ทรงสุบรรณ บังคมคัลแล้วจับยามไป ฯ
๏ ทั้งทศกาลแลตรีเนตร ก็แจ้งเหตุหาคลาดเคลื่อนไม่
จึ่งกราบทูลพระตรีภูวไนย อันทัพชัยที่ยกออกมา
คือแสงอาทิตย์ฤทธิรอน เป็นบุตรพญาขรยักษา
น้องมังกรกัณฐ์อสุรา หลานเจ้าลงกาพญามาร
มันมีแว่นแก้วเป็นอาวุธ ฤทธิรุทรยิ่งแสงพระสุริย์ฉาน
ส่องใครก็ม้วยบรรลัยลาญ พรหเมศประทานอสุรี
แต่เพื่อนไม่เอาลงมา ฝากท้าวธาดาเรืองศรี
แม้นการณรงค์สงครามมี จึ่งให้พี่เลี้ยงผู้ร่วมใจ
ชื่อจิตรไพรีขุนยักษ์ แหลมหลักปัญญาอัชฌาสัย
ขึ้นไปเอาแว่นเมื่อใด พรหมนั้นก็ให้ลงมา
พระองค์จงใช้องคต โอรสพาลีแกล้วกล้า
นิมิตให้เหมือนอสุรา ไปลวงท้าวธาดาธิบดี
เอาแว่นลงมาให้ได้ จึ่งค่อยชิงชัยด้วยยักษี
ตัวมันก็จะม้วยชีวี ด้วยฤทธีองค์พระทรงธรรม์ ฯ
๏ เมื่อนั้น พระกฤษณรักษ์รังสรรค์
ได้ฟังพิเภกกุมภัณฑ์ จึ่งมีบรรหารตรัสไป
ดูก่อนนัดดามัฆวาน ตัวท่านผู้มีอัชฌาสัย
จงจำแลงกายด้วยฤทธิไกร ให้เหมือนจิตรไพรี
ขึ้นไปลวงองค์พรหเมศ เอาแว่นวิเศษของยักษี
ว่าแล้วมีราชวาที สั่งพิเภกอสุรีโหรา
ท่านจงนิมิตบิดเบือน ให้เหมือนพี่เลี้ยงยักษา
องคตผู้มีศักดา จะได้เห็นกายากุมภัณฑ์ ฯ
๏ บัดนั้น พิเภกสุริย์วงศ์รังสรรค์
รับสั่งพระองค์ทรงสุบรรณ นิมิตกายนั้นด้วยฤทธี ฯ
๏ บัดนั้น หลานท้าวหัสนัยน์เรืองศรี
พินิจพิศทั่วอินทรีย์ ขุนกระบี่จำได้ทั้งกายา
เสร็จแล้วยอกรอภิวาทน์ พระสยมภูวนาถนาถา
ผูกจิตสำรวมนัยนา วานรก็ร่ายพระเวทไป ฯ
๏ กลับเป็นพี่เลี้ยงแสงอาทิตย์ จะเพี้ยนผิดสักสิ่งก็หาไม่
บังคมลาพระตรีภูวไนย แกว่งตะบองเหาะไปด้วยฤทธี ฯ
๏ ครั้นถึงบรมพรหเมศ ยอกรเหนือเกศเกศี
ทูลท้าวธาดาธิบดี บัดนี้เกิดศึกในลงกา
แสงอาทิตย์ใช้ข้าขึ้นมาเฝ้า พระปิ่นเกล้าสามภพนาถา
ขอเอาแว่นแก้วอันศักดา ลงไปเข่นฆ่าปัจจามิตร
ให้สิ้นมนุษย์กับวานร ตามพรพระองค์ประกาศิต
อสุรีจะได้รอดชีวิต ทรงฤทธิ์จงโปรดปรานี ฯ
๏ เมื่อนั้น องค์ท้าวธาดาเรืองศรี
ไม่แจ้งกลบุตรพาลี คิดว่าอสุรีใช้มา
จึ่งหยิบแว่นแก้วสุรกานต์ อันชัชวาลร้อนแรงแสงกล้า
จากพานทิพย์รัตน์อลงการ์ เอามาส่งให้ทันใด ฯ
๏ บัดนั้น องคตผู้มีอัชฌาสัย
รับเอาแว่นแก้วแววไว บังคมไหว้แล้วเหาะกลับมา ฯ
๏ ครั้นใกล้มรกตคีรี ก็เลื่อนลงจากที่เวหา
เคลื่อนคลายพระเวทอันศักดา กายาก็กลายเป็นวานร ฯ
๏ ขุนกระบี่จึ่งตรงเข้าไปเฝ้า พระปิ่นเกล้าสุริย์วงศ์ทรงศร
ถวายแว่นแก้วฤทธิรอน ต่อกรสมเด็จพระจักรี ฯ
๏ เมื่อนั้น พระอวตารผู้ชาญชัยศรี
รับเอาแว่นแก้วมณี มีความยินดีเป็นพ้นนัก
ยอกรลูบหลังแล้วบรรหาร ท่านผู้มีปรีชาญแหลมหลัก
ควรเป็นวงศาสุรารักษ์ สมยศสมศักดิ์พานร
ตรัสแล้วจึ่งมีบัญชา สั่งพญาสุครีพชาญสมร
เร่งจัดโยธาพลากร จะไปราญรอนไพรี ฯ
๏ บัดนั้น ลูกพระสุริยาเรืองศรี
รับสั่งสมเด็จพระจักรี ถวายอัญชุลีแล้วออกมา ฯ
๏ เกณฑ์หมู่โยธาวานรินทร์ ตั้งให้หลานอินทร์เป็นทัพหน้า
คุมพลห้าสมุทรคณนา ศักดาเดินได้ในอัมพร
เกียกกายคำแหงหนุมาน สิบสมุทรทวยหาญชาญสมร
เลือกล้วนกระบี่ฤทธิรอน เดินหลังสาครได้ดั่งดิน
ทัพหลวงโยธาสิบห้าสมุทร ล้วนมีฤทธิรุทรด้วยกันสิ้น
อาจช้อนพสุธาศิขริน ปล้นเอาเมืองอินทร์ได้ดั่งใจ
ยกกระบัตรสิบสมุทรโยธี ศรีชมพูพานเป็นนายใหญ่
พลลิงล้วนมีฤทธิไกร ดำดินไปได้ถึงบาดาล
กองหลังตั้งให้นิลนนท์ คุมพลห้าสมุทรทวยหาญ
ล้วนมีกำลังชัยชาญ เดินรอบจักรวาลไม่พริบตา
กรกุมสาตราอาวุธ ฤทธิรุทรเรี่ยวแรงแข็งกล้า
พร้อมพรั่งคั่งคึกเป็นโกลา คอยท่าเสด็จพระสี่กร ฯ
๏ เมื่อนั้น พระรามสุริย์วงศ์ทรงศร
จึ่งชวนพระลักษมณ์ฤทธิรอน บทจรมาสรงวาริน ฯ
๏ สองกษัตริย์สนานกายา สุคนธาหอมฟุ้งจรุงกลิ่น
สนับเพลารายพลอยโกมิน เชิงงอนเครือกินรีรำ
พระเชษฐาทรงผ้าโกสิต พื้นตองชวลิตเขียวขำ
พระอนุชาผ้าทิพย์พื้นดำ เชิงยกลายซ้ำเครือวัลย์
ต่างทรงชายไหวไหวระยับ ชายแครงแก้วประดับดวงกุดั่น
ฉลององค์ทรงประพาสต่างกัน ทับทรวงพื้นพรรณเพชรพราย
ตาบทิศสร้อยสนสังวาลแก้ว เฟื่องห้อยพลอยแววจำรัสฉาย
ทองกรรูปวาสุกรีกราย พาหุรัดจำหลักลายอลงการ
ทรงมหาธำมรงค์มงกุฎเก็จ กุณฑลเพชรจอนแก้วมุกดาหาร
ทรงศรฤทธิไกรชัยชาญ มาขึ้นรถสุรกานต์พรรณราย ฯ
๏ รถเอยรถทรง เทเวศจำนงนำถวาย
ดุมวงล้วนแล้วด้วยแก้วลาย บัลลังก์เก็จเพชรพรายสลับพลอย
ประดับรูปเทวัญชั้นครุฑ กรยุดนาคหยัดสะบัดห้อย
งามระหงทรงลํ้าวิมานลอย กระหนกช้อยช่อตั้งอลังการ
เทียมด้วยเทพพาชีเผ่นผยอง ถวายชัยเริงร้องลำพองหาญ
มาตุลีขี่ขับดั่งลมพาน ธงฉานธงชัยนำพล
ประดับเครื่องอภิรุมชุมสาย พรายพรายพยับโพยมหน
ปี่กลองฆ้องขานอึงอล ดนตรีแตรสังข์ประสานกัน
โยธาวานรโห่ร้อง กึกก้องสะเทือนเลื่อนลั่น
ผงคลีมืดคลุ้มชอุ่มควัน ขับพวกพลขันธ์รีบไป ฯ
๏ ครั้นถึงจึ่งแลเห็นทัพ ตั้งรับอยู่เชิงเขาใหญ่
ตรัสสั่งหลานท้าวหัสนัยน์ ให้เข้าหักโหมโจมตี ฯ
๏ บัดนั้น ลูกพญาพาลีเรืองศรี
รับสั่งสมเด็จพระจักรี ขับพลกระบี่เข้ารอนราญ ฯ
๏ เหล่าลิงวิ่งเข้าโรมรุก ไล่บุกเอาด้วยกำลังหาญ
ถีบตบขบกัดหมู่มาร โห่สะท้านสะเทือนเป็นโกลา ฯ
๏ บัดนั้น ฝ่ายพลอสุรยักษา
รบชิดไม่คิดชีวา เข้าไล่เข่นฆ่ากระบี่ไพร ฯ
๏ บ้างยิงบ้างแทงแย้งยุทธ์ พุ่งซัดอาวุธน้อยใหญ่
วิ่งหมุนหนุนแน่นกันเข้าไป ลุยไล่พิฆาตฟาดตี ฯ
๏ บัดนั้น พวกพลโยธากระบี่ศรี
ต่างโผนโจนจับอสุรี ด้วยกำลังฤทธีมหิมา ฯ
๏ พลยักษ์ล้มตายลงกับกร วานรเขม้นเข่นฆ่า
หัวขาดตัวขาดดาษดา อสุราแตกยับทับกัน ฯ
๏ เมื่อนั้น แสงอาทิตย์ฤทธิแรงแข็งขัน
เห็นวานรหักโหมโรมรัน กุมภัณฑ์แตกตายไม่สมประดี
พิโรธโกรธกริ้วร้องตวาด ฉวยชักศรสาตร์ยักษี
พาดสายน้าวหน่วงด้วยฤทธี อสุรีก็ผาดแผลงไป ฯ
๏ สำเนียงเลื่อนลั่นครรชิต เป็นศรอกนิษฐ์ไม่นับได้
ต้องพลโยธีกระบี่ไพร บรรลัยด้วยฤทธิ์กุมภัณฑ์ ฯ
๏ เมื่อนั้น พระสุริย์วงศ์องค์นารายณ์รังสรรค์
เห็นยักษีแผลงศรมาโรมรัน ต้องพวกพลขันธ์วานร
จึ่งชักอัคนิวาตฤทธิรงค์ พาดลงกับคันธนูศร
พระเนตรมุ่งหมายจะราญรอน ภูธรแผลงไปด้วยฤทธี ฯ
๏ ศรชัยไปต้องรถทรง องค์แสงอาทิตย์ยักษี
หักยับเป็นภัสม์ธุลี ไกรสรสารถีก็วายปราณ
บรรดาวานรซึ่งม้วยมิด ก็กลับรอดชีวิตสังขาร
โห่สะเทือนเลื่อนลั่นสุธาธาร เยาะเย้ยขุนมารเป็นโกลา ฯ
๏ เมื่อนั้น แสงอาทิตย์สิทธิศักดิ์ยักษา
รถหักตกพื้นพสุธา อสุรากริ้วโกรธดั่งเพลิงกัลป์
ขบเขี้ยวเคี้ยวฟันกระทืบบาท ทำอำนาจผาดเสียงดั่งฟ้าลั่น
แกว่งตรีเงื้อง่ายืนยัน กุมภัณฑ์ก็ขว้างไปด้วยฤทธิ์ ฯ
๏ โชติช่วงดั่งดวงอโณทัย ลอยไปตรงพักตร์พระจักรกฤษณ์
เวียนรอบรถแก้วชวลิต เสียงสนั่นครรชิตเป็นโกลา ฯ
๏ เมื่อนั้น พระสุริย์วงศ์องค์นารายณ์นาถา
แลเห็นขุนยักษ์ขว้างจักรมา ผ่านฟ้าจับศรแผลงไป ฯ
๏ พลายวาตไปต้องจักรมาร แหลกลาญไม่ทนกำลังได้
ถูกแสงอาทิตย์ฤทธิไกร เต็มไปทั่วทั้งอินทรีย์ ฯ
๏ เมื่อนั้น จึ่งลูกพญาขรยักษี
ต้องศรเร่าร้อนดั่งอัคคี อสุรีเพียงสิ้นชีวัน
อุตส่าห์ขืนใจดำรงจิต คิดคุณพรหเมศรังสรรค์
ยอกรเหนือเกศบังคมคัล กุมภัณฑ์ร่ายเวทลูบไป ฯ
๏ ศรนั้นก็หลุดออกทันที จะเจ็บช้ำอินทรีย์ก็หาไม่
อสุรีนิ่งนึกตรึกไตร มนุษย์นี้ฤทธิไกรยิ่งนัก
พร้อมทั้งวานรทหาร ว่องไวชำนาญในการหัก
แต่บรรดาอาวุธในเมืองยักษ์ เห็นจักไม่ผลาญชีวิตมัน
เว้นแต่แว่นแก้วอันวิเศษ ของบรมพรหเมศรังสรรค์
เรืองฤทธิไกรดั่งไฟกัลป์ เห็นจะล้างชีวันมันบรรลัย
คิดแล้วสั่งจิตรไพรี พี่เลี้ยงผู้มีอัชฌาสัย
ตัวท่านจงรีบขึ้นไป เฝ้าไทบรมธาดา
ขอเอาแว่นวชิราวุธ อันเรืองฤทธิรุทรแกล้วกล้า
ลงมาให้น้องอย่าช้า จะได้เข่นฆ่าไพรี ฯ
๏ บัดนั้น พระพี่เลี้ยงร่วมใจยักษี
รับสั่งถวายอัญชุลี สำแดงฤทธีเหาะไป ฯ
๏ ครั้นถึงบรมพรหเมศ น้อมเกศบังคมประนมไหว้
ทูลว่าแสงอาทิตย์ฤทธิไกร ให้ข้ามาเฝ้าบทมาลย์
ด้วยกรุงลงกาอาณาจักร มีหมู่ปรปักษ์มาหักหาญ
เคี่ยวเข็ญเข่นฆ่ากันช้านาน เดือดร้อนรำคาญทั้งบุรี
ทศกัณฐ์ให้ออกต่อยุทธ์ กับสองมนุษย์กระบี่ศรี
จะขอเอาแว่นแก้วมณี ไปล้างชีวีพวกมัน ฯ
๏ เมื่อนั้น องค์ท้าวธาดารังสรรค์
ฟังจิตรไพรีกุมภัณฑ์ ทรงธรรม์ฉงนสนเท่ห์ใจ
นิ่งอยู่เป็นครู่แล้วบรรหาร ไยจึ่งว่าขานฉะนี้ได้
เมื่อกี้เอ็งมาเอาไป ตัวกูส่งให้อสุรา ฯ
๏ บัดนั้น จึ่งจิตรไพรียักษา
ได้ฟังองค์ท้าวธาดา ตกใจดั่งว่าจะม้วยมิด
หน้าซีดผาดเผือดลงทันที อสุรีจึ่งตอบประกาศิต
เป็นไฉนฉะนี้พระทรงฤทธิ์ จึ่งไม่พินิจให้แจ้งใจ
ไพรีมันปลอมขึ้นมา ควรหรือผ่านฟ้าจึ่งส่งให้
เมื่อฉะนี้จะคิดประการใด น้อยใจเป็นพ้นพันทวี
แต่องค์พระพรหมเป็นเจ้า ยังไม่รู้เท่ากระบี่ศรี
ว่าแล้วมิได้อัญชุลี อสุรีก็เหาะกลับมา ฯ
๏ ครั้นถึงจึ่งประณตบทบงสุ์ องค์แสงอาทิตย์ยักษา
ทูลว่าอันแว่นรัตนา ที่ท้าวธาดาธิบดี
ข้าศึกมันแปลงขึ้นไปก่อน ลวงท้าวแปดกรเรืองศรี
พระองค์ไม่สงสัยไพรี ส่งแว่นมณีให้มัน ฯ
๏ เมื่อนั้น แสงอาทิตย์สุริย์วงศ์รังสรรค์
ได้ฟังพี่เลี้ยงร่วมชีวัน กุมภัณฑ์ตระหนกตกใจ
หน้าซีดผาดเผือดสลดลง จะดำรงอินทรีย์มิใคร่ได้
ดั่งพระกาลมาผลาญชีวิตไป ไม่เป็นอารมณ์สมประดี
เอะไฉนฉะนี้นะพี่เอ๋ย กระไรเลยไอ้พวกกระบี่ศรี
มันจึ่งล่วงรู้ถึงเพียงนี้ ไปเอาแว่นมณีถึงโสฬส
เหตุด้วยพิเภกลุงเรา บอกเล่าศัตรูให้รู้หมด
เพราะว่านํ้าจิตนั้นคิดคด ทรยศจะล้างพงศ์พันธุ์
อนิจจาตัวกูผู้ทรงฤทธิ์ ชีวิตไม่ควรจะอาสัญ
เสียแรงเป็นชายชาญฉกรรจ์ ไม่รู้เท่าทันไพรี
ได้ความอัปยศอดสู แก่หมู่เทวาทุกราศี
สู้ตายไม่เสียดายชีวี จะต่อตีไปกว่าจะบรรลัย
ว่าแล้วขบเขี้ยวเคี้ยวฟัน กระทืบบาทสนั่นหวั่นไหว
ชวนพระพี่เลี้ยงผู้ร่วมใจ เข้าไล่ตีโยธาวานร ฯ
๏ เมื่อนั้น พระนารายณ์สุริย์วงศ์ทรงศร
เห็นสองอสุรามาราญรอน ไล่พวกนิกรโยธี
จึ่งเสด็จจากราชรัถา กับพระอนุชาเรืองศรี
สององค์ทรงฤทธิ์ราวี เข้าต่อตีด้วยสองกุมภัณฑ์ ฯ
๏ พระเชษฐาโจมจับแสงอาทิตย์ ด้วยกำลังฤทธิ์แข็งขัน
องค์พระอนุชาวิลาวัณย์ จับกันกับจิตรไพรี ฯ
๏ เมื่อนั้น ทั้งสองอสุรยักษี
รับรองป้องกันประจัญตี อสุรีจับสองกษัตรา ฯ
๏ แสงอาทิตย์จับองค์พระจักรภุช ทะยานยุทธ์เขม้นเข่นฆ่า
ฝ่ายจิตรไพรีอสุรา กับพระอนุชาเข้าจับกัน
ต่างตีต่างรับสับสน ต่างตนเรี่ยวแรงแข็งขัน
ต่างถอยต่างไล่พัลวัน ติดพันหลบหลีกไปมา ฯ
๏ เมื่อนั้น สองกษัตริย์สุริย์วงศ์นาถา
โลดโผนโจนไปด้วยฤทธา เหยียบบ่าทั้งสองอสุรี ฯ
๏ งามดั่งพระกาลชาญฤทธิ์ จะมาเอาชีวิตยักษี
เคล่าคล่องว่องไวไปในที ตีต้องอสุรีทั้งสองตน
ซวนไปด้วยกำลังฤทธิรงค์ สองพระองค์หวดซํ้าหลายหน
อันหมู่กระบี่รี้พล โห่ร้นเยาะเย้ยอสุรา ฯ
๏ เมื่อนั้น แสงอาทิตย์สิทธิศักดิ์ยักษา
เจ็บช้ำระยำทั้งกายา โกรธาจับศรแผลงไป ฯ
๏ อันเขาอิสินธรยุคุนธร ก็เอนอ่อนกัมปนาทหวาดไหว
ต้องหมู่โยธีกระบี่ไพร บรรลัยเกลื่อนกลาดดาษดิน ฯ
๏ เมื่อนั้น สองกษัตริย์สุริย์วงศ์ทรงศิลป์
เห็นศรแสงอาทิตย์อสุรินทร์ มาต้องหมู่กระบินทร์โยธี
พระนารายณ์ทรงจับพรหมาสตร์ พระลักษมณ์ชักพลายวาตศรศรี
พาดสายหมายสองอสุรี ภูมีผาดแผลงไปด้วยฤทธิ์ ฯ
๏ วานรกลับเป็นขึ้นมา อสุราล้มตายอกนิษฐ์
พรหมาสตร์ต้องอกแสงอาทิตย์ พลายวาตต้องจิตรไพรี
ก็ล้มลงกับพื้นพระสุธา ด้วยกำลังศักดาศรศรี
พิษกลุ้มรุ่มร้อนดั่งอัคคี ก็สุดสิ้นชีวีด้วยกัน ฯ
๏ เมื่อนั้น เทวานางฟ้าในสวรรค์
เห็นแสงอาทิตย์กุมภัณฑ์ สุดสิ้นชีวันวายปราณ
ต่างองค์ชื่นชมโสมนัส แซ่ซ้องตบหัตถ์ฉัดฉาน
บ้างเผยแกลทิพย์วิมาน โปรยบุษบาบานลงมา
กลิ่นสุคนธ์หอมหวนอวลอบ ตลบซาบซ่านนาสา
บ้างดีดสีตีเป่าเป็นโกลา เทวาอวยชัยถวายพร
พระองค์จงทรงศักดายศ ปรากฏพระเกียรติด้วยแสงศร
ศัตรูอย่ารอต่อกร ให้ถาวรจำเริญสวัสดี ฯ
๏ เมื่อนั้น พระสฤษฎิ์รักษ์เรืองศรี
ครั้นเสร็จสังหารอสุรี สิ้นทั้งโยธีกุมภัณฑ์
เทวาโปรยทิพย์มาลาช เกลื่อนกลาดลงมาแต่สวรรค์
หอมตลบอบกลิ่นสุคันธ์ ทรงธรรม์ยินดีปรีดา
พระเก็บชมดมดวงผกาแก้ว แล้วยื่นให้องค์กนิษฐา
บรรดาวานรโยธา ทัดดมบุปผาสำราญใจ
จึ่งเสด็จขึ้นยังเวไชยันต์ ให้เลิกพลขันธ์น้อยใหญ่
วานรโห่เร้าเอาชัย กลับไปพลับพลารูจี ฯ
๏ บัดนั้น ฝ่ายสารัณฑูตยักษี
เห็นแสงอาทิตย์สิ้นชีวี ทั้งหมู่โยธีกุมภัณฑ์
ความกลัวเพียงจะแทรกสุธาธาร สองมารตกใจตัวสั่น
บุกชัฏลัดป่าพนาวัน ก็พากันรีบเข้ายังลงกา ฯ
๏ ครั้นถึงก้มเกล้าบังคมทูล ท้าวราพณาสูรยักษา
ว่าองค์สมเด็จพระนัดดา ไปต่อฤทธาด้วยไพรี
บัดนี้สิ้นชีพบรรลัยลาญ ทั้งพวกทวยหาญยักษี
ข้าศึกนั้นเลิกโยธี คืนไปยังที่ทัพมัน ฯ
๏ เมื่อนั้น ทศเศียรสุริย์วงศ์รังสรรค์
ฟังข่าวเร่าร้อนดั่งเพลิงกัลป์ กุมภัณฑ์นิ่งขึงตะลึงไป
ความอาลัยเสียดายหลานรัก พญายักษ์ทอดถอนใจใหญ่
ฉิฉะมนุษย์กับลิงไพร มาดูหมิ่นได้ไม่เกรงกัน
ตัวกูก็ทรงอานุภาพ ปราบได้ทั่วทั้งสรวงสวรรค์
จะออกไปแก้แค้นแทนมัน หั่นเสียมิให้ครือคอกา
ว่าแล้วจึ่งมีบรรหาร สั่งมโหทรมารยักษา
เร่งจัดจตุรงค์โยธา กูจะไปเข่นฆ่าไพรี ฯ
๏ บัดนั้น จึ่งมโหทรมารยักษี
รับสั่งถวายอัญชุลี ออกมาจากที่พระโรงคัล ฯ
๏ เกณฑ์หมู่จตุรงค์องอาจ เลือกล้วนสามารถแข็งขัน
หมู่หนึ่งหน้าไพร่ใจฉกรรจ์ ใส่เสื้อสีจันทน์ถือทวนแทง
หมู่หนึ่งหน้ากากเสื้อดำ ถือหอกกรายรำกวัดแกว่ง
หมู่หนึ่งหน้าแสยะเสื้อแดง ถือธนูคอนแล่งลูกยา
หมู่หนึ่งหน้าขบเสื้อขาว โพกหัวถือง้าวเงื้อง่า
ขุนช้างขี่ช้างชนะงา ขุนม้าขี่ม้าอัสดร
ขุนรถขึ้นขี่รถศึก ห้าวฮึกล้วนถือธนูศร
ต่างตนต่างอวดฤทธิรอน คอยเสด็จบทจรอสุรี ฯ
๏ เมื่อนั้น ท้าวยี่สิบกรยักษี
ครั้นค่ำสนธยาราตรี ก็เข้าที่เหนือแท่นบรรทมใน
แต่ดำริตริตรองการณรงค์ จะหลับลงสักน้อยก็หาไม่
ให้ผุดลุกผุดนั่งวุ่นไป ทั้งอาลัยถึงองค์พระนัดดา
ยิ่งคิดยิ่งแค้นแน่นจิต ดั่งปืนพิษปักทรวงยักษา
จนรุ่งสางสว่างเวลา เสด็จมาเข้าที่สรงชล ฯ
๏ สนานกายนํ้าทิพย์อโนดาต ใสสะอาดโปรยปรายดั่งสายฝน
ทรงสุคนธารสเสาวคนธ์ ปรุงปนเรณูสุมามาลย์
สนับเพลาเชิงงอนมังกรเกี้ยว ภูษาเขียวพื้นตองทองประสาน
ชายแครงเครือหงส์อลงการ ชายไหวลายก้านกระหนกพัน
ฉลององค์ทรงเกราะสำหรับศึก รัดอกแก้วผลึกทับทิมคั่น
ตาบทิศทับทรวงสังวาลวัลย์ ทองกรกุดั่นพาหุรัด
ธำมรงค์เรือนเก็จทับทิมทิพย์ ทรงถ้วนทั้งสิบนิ้วพระหัตถ์
มงกุฎแก้วกุณฑลดอกไม้ทัด กรรเจียกเพชรจำรัสอลงกรณ์
ยี่สิบหัตถ์จับเทพสาตรา จักรแก้วคทาธนูศร
ดั่งองค์เวสสุวัณฤทธิรอน บทจรมาขึ้นพิชัยรถ ฯ
๏ รถเอยรถศึก กำกงแก้วผลึกอลงกต
แปรกแอกงอนอ่อนชด ชั้นลดบัลลังก์กระจังรัตน์
ประดับเทพนมประนมนิ้ว สุบรรณจับนาคหิ้วยืนหยัด
ดั่งรถทรงขององค์จักรพรรดิ จตุรมุขงามทัดพิมานอินทร์
เทียมด้วยราชสีห์สี่พัน โลทันมือถือธนูศิลป์
ขับแข่งเร็วรุดดั่งครุฑบิน เครื่องสูงครบสิ้นสำหรับรถ
ธงชายปลายโบกสะบัดใบ ธงชัยนำพลเป็นกำหนด
ปี่ฆ้องกลองสนั่นบรรพต ผงคลีบังบดพระสุริยน
หมู่มารโห่เร้าเอาฤกษ์ เอิกเกริกกึกก้องโกลาหล
รีบพวกโยธีรี้พล ขับร้นเร่งราชรถไป ฯ
๏ ครั้นถึงให้หยุดจตุรงค์ ตั้งลงโดยกระบวนพยุห์ใหญ่
ตามครุฑนามเกรียงไกร มั่นไว้คอยทัพวานร ฯ
๏ เมื่อนั้น พระรามสุริย์วงศ์ทรงศร
ครั้นสิ้นแสงสีรวีวร ศศิธรเยี่ยมยอดสัตภัณฑ์
ดาราดาดาษกลาดเกลื่อน ลอยเลื่อนพรรณรายฉายฉัน
ไสยาสน์เหนืออาสน์สุวรรณ ทรงธรรม์รำพึงคะนึงคิด
ที่จะล้างอสุรหมู่มาร อันหยาบช้าสาธารณ์ทุจริต
ให้สิ้นพวกพาลาปัจจามิตร พระทรงฤทธิ์ไม่เป็นจะนิทรา
จนปักษินบินว่อนร่อนร้อง แสงทองจำรัสพระเวหา
จึ่งสระสรงทรงเครื่องอลงการ์ เสด็จออกยังหน้าพลับพลาชัย ฯ
๏ พร้อมหมู่เสนาพานรินทร์ สิ้นทั้งทหารน้อยใหญ่
พอได้ยินสำเนียงเกรียงไกร ภูวไนยมีราชโองการ
ดูก่อนพิเภกยักษี วันนี้ใครยกทวยหาญ
จะเป็นทศกัณฐ์ขุนมาร หรือวงศ์วารพันธุมิตรอสุรา ฯ
๏ บัดนั้น พญาพิเภกยักษา
ก้มเกล้ารับราชบัญชา ก็จับยามสามตาพิเคราะห์ไป ฯ
๏ นับแต่อาทิตย์มาหาจันทร์ แบ่งปันมิให้คลาดเคลื่อนได้
ก็รู้แจ้งไม่คลางแคลงใจ บังคมไหว้สนองพระวาที
ในยามว่าใช่สุริย์วงศ์ พงศ์พันธุ์มิตรสหายยักษี
คือองค์เจ้าลงกาอสุรี เป็นจอมโยธีออกมา ฯ
๏ เมื่อนั้น พระกฤษณุรักษ์นาถา
ได้ฟังพิเภกโหรา ผ่านฟ้าสั่งลูกพระสุริยัน
จงจัดโยธาพลากร วานรฤทธิแรงแข็งขัน
จะยกออกไปโรมรัน ด้วยทศกัณฐ์อสุรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จัดเอากระบินทร์นิลนนท์ คุมพลเจ็ดสมุทรเป็นทัพหน้า
เกียกกายลูกพระพายเทวา โยธาสิบสมุทรวานร
ทัพหลวงนั้นยี่สิบสมุทร ชำนาญยุทธ์ห้าวหาญชาญสมร
ยกกระบัตรองคตฤทธิรอน คุมนิกรนับสิบสมุทรไท
กองหลังเจ็ดสมุทรทวยหาญ ศรีชมพูพานเป็นนายใหญ่
ปีกป้องกองขันกองชัย จัดไว้ครบถ้วนกระบวนยุทธ์
ล้วนถือซึ่งเทพสาตรา กวัดแกว่งไปมาอุตลุด
ต่างแผลงสำแดงฤทธิรุทร คอยพระจักรภุชจรลี ฯ
๏ เมื่อนั้น พระสุริย์วงศ์องค์นารายณ์เรืองศรี
ชวนพระอนุชาร่วมชีวี เสด็จมาที่สรงชลธาร ฯ
๏ วารีโปรยปรายดั่งสายฝน จากดวงโกมลหอมหวาน
ทรงสุคนธ์ปนปรุงสุมามาลย์ สนับเพลาเครือก้านกระหนกงอน
พระเชษฐาผ้าทิพย์พื้นม่วง ลอยดวงเป็นรูปไกรสร
พระอนุชาภูษาเชิงมังกร ลายรูปกินนรฟ้อนกราย
ชายแครงชายไหวฉลององค์ ต่างทรงสังวาลสามสาย
ตาบทิศทับทรวงจำหลักลาย พาหุรัดเพชรพรายทองกร
ธำมรงค์ค่าเมืองเรือนครุฑ มงกุฎเนาวรัตน์ประภัสสร
ทรงมหากุณฑลกรรเจียกจร ดอกไม้ทัดอรชรรูจี
พระเชษฐานั้นทรงพรหมาสตร์ พระลักษมณ์จับพลายวาตศรศรี
สององค์งามยิ่งในธาตรี จรลีตามกันมาขึ้นรถ ฯ
๏ รถเอยราชรถอินทร์ กงแก้วโกมินอลงกต
สามงอนอ่อนสลวยชวยชด เครือขดช่อตั้งกระจังราย
ชั้นหนึ่งครุฑจับภุชงค์ผยอง ชั้นสองเทพนมเฉิดฉาย
ชั้นสามกินรีรำกราย บุษบกแก้วลายอรชร
เทียมด้วยสินธพเทพบุตร ฤทธิรุทยิ่งพญาไกรสร
พระลักษมณ์นั่งหน้าประนมกร มาตุลีขับจรดั่งลมพัด
ประดับด้วยอภิรุมชุมสาย ธงริ้วทิวรายปลายสะบัด
หมู่พหลพลแห่เยียดยัด ขนัดกลองฆ้องขานอึงอล
เสียงสินธพร้องก้องกึก โห่ฮึกประสานกาหล
ผงคลีบดบังพระสุริยน เร่งพลรีบเวไชยันต์ไป ฯ
๏ ครั้นถึงเห็นทัพทศกัณฐ์ ตั้งมั่นอยู่เชิงเขาใหญ่
จึ่งให้หยุดพหลพลไกร ไว้ดูกำลังอสุรี ฯ
๏ เมื่อนั้น ท้าวยี่สิบกรยักษี
ยืนรถอยู่กลางโยธี เห็นทัพกระบี่ยกมา
สิบปากขบเขี้ยวเคี้ยวฟัน กุมภัณฑ์ผาดแผลงสำแดงกล้า
กระทืบบาทมีราชบัญชา เร่งพลโยธาเข้ารอนราญ ฯ
๏ บัดนั้น ฝ่ายหมู่อสุรทวยหาญ
กวัดแกว่งอาวุธดั่งเพลิงกาล โถมทะยานเข้าตีวานร ฯ
๏ ปีกซ้ายปีกขวากระหนาบกัน บุกบันอุตลุดไม่หยุดหย่อน
ยิงแย้งแทงฟันประจัญกร ยิ่งตายยิ่งต้อนเข้ามา ฯ
๏ บัดนั้น ฝ่ายหมู่โยธีกระบี่ป่า
แยกทัพออกรับเป็นปีกกา แล้วตีประดาเข้าไป ฯ
๏ พลลิงพลยักษ์เข้าหักกัน พัลวันต่างหนีต่างไล่
เป็นหมู่หมู่เหล่าเหล่าเข้าชิงชัย ไพร่นายตายกลาดปถพี ฯ
๏ บัดนั้น ฝ่ายพวกพลมารยักษี
รบชิดไม่คิดชีวี เข้าไล่ต่อตีวานร ฯ
๏ โรมรันฟันแทงสับสน ลางตนก็ยิงธนูศร
ต่างกล้าต่างหาญเข้าราญรอน ตะลุมบอนไม่ละลดกัน ฯ
๏ บัดนั้น โยธาวานรแข็งขัน
รบชิดไม่คิดชีวัน ขบฟันเข้าไล่อสุรา ฯ
๏ พลยักษ์หัวขาดตัวขาด แตกตายเกลื่อนกลาดไปทั้งป่า
วานรไล่บุกรุกมา จนถึงหน้ารถอสุรี ฯ
๏ เมื่อนั้น ท้าวทศพักตร์ยักษี
เห็นพลตายยับไม่สมประดี โกรธดั่งอัคคีบรรลัยกัลป์
กระทืบบาทผาดแผดสุรเสียง สำเนียงก้องป่าดังฟ้าลั่น
กวัดแกว่งอาวุธเป็นเปลวควัน ให้โลทันขับรถเข้าชิงชัย ฯ
๏ หวดซ้ายป่ายขวาอุตลุด พุ่งซัดอาวุธน้อยใหญ่
วานรแตกพ่ายกระจายไป ด้วยฤทธิไกรอสุรา ฯ
๏ เมื่อนั้น พระตรีภพลบโลกนาถา
ครั้นเห็นทศกัณฐ์เจ้าลงกา ขับรถเข้ามาโจมตี
วานรแตกตายพ่ายพัง ด้วยกำลังศักดายักษี
จึ่งจับศรสิทธิ์ฤทธี ภูมีก็ผาดแผลงไป ฯ
๏ สำเนียงดั่งเสียงลมกรด บรรพตจักรวาลสะท้านไหว
ราชสีห์สารถีก็บรรลัย รถชัยหักยับแหลกลาญ ฯ
๏ เมื่อนั้น ท้าวราพณาสูรใจหาญ
รถหักตกลงกับดินดาน ขุนมารกริ้วโกรธดั่งเพลิงกัลป์
ยี่สิบหัตถ์กวัดแกว่งสาตรา ยี่สิบตาดั่งดวงพระสุริย์ฉัน
กระทืบบาทขบเขี้ยวเคี้ยวฟัน กุมภัณฑ์ถาโถมเข้าโจมยุทธ ฯ
๏ ฉวยงอนรถทรงด้วยองอาจ กวัดแกว่งศรสาตร์อุตลุด
งามดั่งราหูฤทธิรุทร เข้ายุดรถจันทราในราตรี ฯ
๏ เมื่อนั้น พระหริวงศ์ทรงสวัสดิ์รัศมี
กับพระอนุชาร่วมชีวี เข้าไล่โจมตีกุมภัณฑ์ ฯ
๏ พระรามเหยียบเข่าขวาขุนยักษ์ ฝ่ายองค์พระลักษมณ์รังสรรค์
โจนเหยียบเข่าซ้ายยืนยัน กลอกกลับจับกันไปมา ฯ
๏ เมื่อนั้น ท้าวราพณาสูรยักษา
ผู้เดียวรับจับสองกษัตรา อสุราป้องกันประจัญตี ฯ
๏ หวดซ้ายป่ายขวาอุตลุด ด้วยสาตราวุธไม่ถอยหนี
เคล่าคล่องว่องไวในที อสุรีไม่ละลดกร ฯ
๏ เมื่อนั้น ทั้งสองสุริย์วงศ์ทรงศร
รบหนักหักหาญราญรอน ตะลุมบอนไล่ตีอสุรา ฯ
๏ พระนารายณ์หวดด้วยศรทรง ต้ององค์ทศพักตร์ยักษา
กระเด็นไปยังเชิงบัพพตา ด้วยกำลังฤทธาพระจักรี ฯ
๏ เมื่อนั้น ทศเศียรสุริย์วงศ์ยักษี
กริ้วโกรธพิโรธดั่งอัคคี อสุรีจับศรแผลงไป ฯ
๏ เกิดเป็นอาวุธเก้าประการ ตกเต็มดินดานไม่นับได้
ต้องหมู่โยธีกระบี่ไพร บรรลัยเกลื่อนกลาดดาษดา ฯ
๏ เมื่อนั้น พระสุริย์วงศ์องค์นารายณ์นาถา
เห็นศรทศกัณฐ์แผลงมา เป็นอาวุธสังหารวานร
ตายกลาดดาษพื้นสุธาธาร พระอวตารก็ชักพระแสงศร
พาดสายหมายเขม้นจะราญรอน ภูธรผาดแผลงไปด้วยฤทธิ์ ฯ
๏ ต้องหมู่พหลพลมาร วายปราณเกลื่อนกลาดอกนิษฐ์
บรรดาวานรซึ่งม้วยมิด กลับได้ชีวิตคืนมา ฯ
๏ เมื่อนั้น องค์ท้าวสิบพักตร์ยักษา
เห็นศรมนุษย์มีศักดา ไล่ล้างโยธาแหลกลาญ
จึ่งจับจักรแก้วโมลี อันมีเดชดั่งพระสุริย์ฉาน
หมายล้างสองกษัตริย์ให้วายปราณ ขุนมารขว้างไปด้วยฤทธี ฯ
๏ เสียงก้องสนั่นทั้งอากาศ โอภาสจำรัสรัศมี
โชติช่วงดั่งดวงอัคคี ลอยอยู่ที่พักตร์พระสี่กร ฯ
๏ เมื่อนั้น องค์พระอวตารชาญสมร
เห็นขุนยักษ์ขว้างจักรมาราญรอน จับศรพรหมาสตร์แผลงไป ฯ
๏ ไล่ล้างจักรกรดฤทธิรงค์ แหลกลงไม่ทานกำลังได้
พลมารตายยับทั้งทัพชัย แล้วไปต้ององค์ทศกัณฐ์ ฯ
๏ เมื่อนั้น ทศเศียรสุริย์วงศ์รังสรรค์
ต้องศรเพียงสิ้นชีวัน กุมภัณฑ์ร่ายเวทอันศักดา ฯ
๏ ครั้นถ้วนเจ็ดคาบก็ลูบลง ทั่วสารพางค์องค์ยักษา
ศรนั้นหลุดจากกายา อสุราหวาดหวั่นพรั่นใจ
พอพระทินกรอัสดง เลี้ยวลงลับเหลี่ยมเขาใหญ่
ให้เลิกพหลพลไกร คืนไปลงกาธานี ฯ
๏ เมื่อนั้น พระนารายณ์สุริย์วงศ์เรืองศรี
ครั้นทศเศียรอสุรี เลิกโยธีกลับไปลงกา
จึ่งเสด็จขึ้นยังรถทรง กับองค์พระลักษมณ์กนิษฐา
ให้เคลื่อนพหลโยธา คืนเข้าพลับพลาอลงกรณ์ ฯ
๏ เมื่อนั้น องค์ท้าวทศเศียรชาญสมร
ครั้นถึงลงกาพระนคร บทจรขึ้นยังปราสาทชัย ฯ
๏ ลดองค์ลงเหนือบัลลังก์อาสน์ พร้อมฝูงอนงค์นาฏน้อยใหญ่
เฟี้ยมเฝ้าเดียรดาษกลาดไป ดั่งดาวล้อมแขไขในเมฆา
จึ่งมีมธุรสบรรหาร แก่มณโฑเยาวมาลย์เสน่หา
เจ้าผู้ดวงใจนัยนา ร่วมทุกข์ร้อนมาด้วยกัน
วันนี้พี่ยกโยธี แสนสุรเสนีทัพขันธ์
ออกไปหักโหมโรมรัน ประจัญด้วยหมู่ปัจจามิตร
ต้องศรเจ็บช้ำทั้งกาย พลเราล้มตายอกนิษฐ์
ฝ่ายข้างไพรีมีฤทธิ์ จะคิดฆ่ามันนั้นยากนัก
แต่งให้สุริย์วงศ์องค์ใด ออกไปชิงชัยหาญหัก
มีแต่แพ้พวกทรลักษณ์ หนักใจเป็นพ้นพันทวี
ตัวเจ้าผู้มีปรีชา จงดำริตริตราช่วยพี่
ยังเห็นผู้ใดที่ไหนมี จึ่งจะล้างไพรีให้แหลกลาญ ฯ
๏ เมื่อนั้น นางมณโฑผู้ยอดสงสาร
ฟังพระภัสดาบัญชาการ เยาวมาลย์นบนิ้วดุษฎี
กราบลงแทบเบื้องบาทบงสุ์ ทูลองค์พญายักษี
พระสหายรักร่วมชีวี มีอานุภาพมหิมา
ผ่านกรุงจักรวาลพระนคร นามกรสัตลุงยักษา
กับองค์ตรีเมฆนัดดา บุตรพญาตรีเศียรขุนมาร
แต่ละองค์ล้วนทรงกำลังฤทธิ์ ทศทิศเลื่องชื่อลือหาญ
จงให้ไปหามาคิดการ ช่วยกันรอนราญไพรี ฯ
๏ เมื่อนั้น ทศเศียรสุริย์วงศ์ยักษี
ฟังองค์อัครราชเทวี ยินดีดั่งได้วิมานฟ้า
ลูบหลังแล้วมีประกาศิต ดวงชีวิตพี่ยอดเสน่หา
จริงแล้วพระสหายกับนัดดา อนิจจาควรหรือลืมไป
ต่อเจ้ามาว่าบัดเดี๋ยวนี้ ตัวพี่จึ่งคิดขึ้นได้
อันสงครามมนุษย์กับลิงไพร ที่อาจใจจะได้เห็นกัน
ตรัสพลางชื่นชมโสมนัส ตบหัตถ์สำรวลสรวลสันต์
เชยชมวนิดาวิลาวัณย์ กุมภัณฑ์เข้าที่นิทรา ฯ
๏ ครั้นพระสุริยาเรืองรอง แสงทองจำรัสพระเวหา
สระสรงทรงเครื่องอลงการ์ เสด็จมาออกท้องพระโรงชัย ฯ
๏ พร้อมหมู่เสนาพฤฒามาตย์ กระวีราชสุริย์วงศ์น้อยใหญ่
หมอบเฝ้าเกลื่อนกลาดดาษไป ภูวไนยจึ่งมีโองการ
สั่งเปาวนาสูรขุนยักษ์ ให้แต่งลักษณ์อักษรราชสาร
ไปถึงพระสหายชัยชาญ ยังกรุงจักรวาลพารา
ว่าลงกานี้เกิดยุทธ สัประยุทธ์เคี่ยวเข็ญเข่นฆ่า
เชิญพระสหายร่วมชีวา มาช่วยคิดล้างไพรี
แล้วไปหาตรีเมฆฤทธิรงค์ บุตรองค์ตรีเศียรยักษี
อันเป็นหลานรักของกูนี้ ให้ยกโยธีมาช่วยกัน ฯ
๏ บัดนั้น จึ่งเปาวนาสูรคนขยัน
รับสั่งถวายบังคมคัล กุมภัณฑ์ก็แต่งสารา ฯ
๏ จารึกลงแผ่นสุพรรณบัฏ โดยโองการตรัสยักษา
ใส่ในกล่องแก้วแววฟ้า ส่งให้กาลสูรขุนมาร
แล้วสั่งนนทสูรกุมภัณฑ์ อันมีปรีชากล้าหาญ
ให้ไปหาตรีเมฆชัยชาญ โดยราชโองการอสุรี ฯ
๏ บัดนั้น กาลสูรนนทสูรยักษี
รับสารรับสั่งเสนี ยอกรชุลีแล้วออกมา ฯ
๏ สองนายขึ้นสองอัสดร อันมีฤทธิรอนแกล้วกล้า
ออกจากนครลงกา ก็แยกมรคากันไป ฯ
๏ ฝ่ายกาลสูรขุนมาร ก็ถึงจักรวาลกรุงใหญ่
เข้ายังศาลาลูกขุนใน นั่งไหว้มหาเสนี
แจ้งว่าพระผู้พงศ์พรหเมศ มงกุฎเกศลงกาบุรีศรี
ใช้ข้าถือสารสวัสดี มาเฝ้าธุลีบาทา ฯ
๏ บัดนั้น เสนีผู้มียศถา
รับเอาพระราชสารา แล้วพากันเข้ายังพระโรงชัย ฯ
๏ ครั้นถึงจึ่งคลานเข้าไปเฝ้า น้อมเกล้าประนมบังคมไหว้
ทูลว่าพระองค์ทรงภพไตร ในกรุงลงกาธานี
บัญชาใช้ให้กาลสูร มาจำทูลพระราชสารศรี
ยังพระองค์ผู้ทรงฤทธี โดยทางไมตรีแต่ก่อนมา ฯ
๏ เมื่อนั้น องค์ท้าวสัตลุงยักษา
ได้ฟังมหาเสนา จึ่งมีบัญชาตรัสไป
อันพระสหายของกูนี้ เป็นสุขสวัสดีหรือไฉน
ตรัสใช้เอ็งมาด้วยอันใด นานแล้วมิได้เห็นกัน ฯ
๏ บัดนั้น จึ่งกาลสูรคนขยัน
ได้ฟังน้อมเศียรบังคมคัล กุมภัณฑ์สนองพระบัญชา
อันพระสหายไม่มีสุข ทุกข์ด้วยสงครามมาเข่นฆ่า
จึ่งใช้ให้ถือสารา มาเฝ้าบาทาภูวไนย ฯ
๏ บัดนั้น ขุนเสนามารผู้ใหญ่
เปิดกล่องคลี่สารอ่านไป ถวายองค์ท่านไทอสุรี ฯ
๏ ราชสารพระผู้พงศ์พรหเมศ มงกุฎเกศลงกาบุรีศรี
มายังพระสหายธิบดี ผู้ร่วมชีวีเดียวกัน
บัดนี้ลงกาดิลกภพ นพรัตน์นคเรศรังสรรค์
มีหมู่อริราชไภยัน คือมนุษย์อาธรรม์ทั้งสองนาย
ออกนามลักษมณ์รามราเมศ คุมกระบี่มีเดชทั้งหลาย
จองถนนข้ามพลนิกาย มาทำร้ายรุกรบพระบุรี
สัประยุทธ์เคี่ยวเข็ญเข่นฆ่า พระวงศานุวงศ์ยักษี
ตายเนื่องเปลืองราชธานี ทั้งพวกโยธีรี้พล
ตัวเราก็ออกราญรอน ต่อกรด้วยมันถึงสองหน
ต้องศรพ่างเพียงจะสิ้นชนม์ ครั้งนี้ขัดสนเป็นพ้นนัก
ขอเชิญองค์พระสหาย ผู้เลิศชายชาญฤทธิ์สิทธิศักดิ์
ยกพวกพหลพลยักษ์ มาคิดการหาญหักไพรี ฯ
๏ เมื่อนั้น ท้าวสัตลุงยักษี
แจ้งสารพระสหายร่วมชีวี อสุรีนิ่งนึกตรึกไป
อันองค์ท้าวยี่สิบกร ฤทธิรอนฟากฟ้าดินไหว
อานุภาพปราบได้ทุกแดนไตร ผู้ใดไม่รอต่อยุทธ์
ใครหนอซึ่งชื่อว่ารามลักษมณ์ ทะนงศักดิ์อาจใจเป็นที่สุด
ตัวมันก็เป็นแต่มนุษย์ จะมีฤทธิรุทรกระไรมา
ดีแล้วจะได้เห็นกัน กูจะบั่นเศียรเกล้าเกศา
เชือดเนื้อเป็นเหยื่อแร้งกา ทั้งพวกสวาวานร
ตรัสพลางทางมีบรรหาร สั่งเสนามารชาญสมร
เร่งจัดโยธาพลากร กูจะไปราญรอนไพรี ฯ
๏ บัดนั้น วิรุญกาสูรยักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ เกณฑ์หมู่ทหารชำนาญศึก เลือกล้วนห้าวฮึกแกล้วกล้า
เหล่าหนึ่งหน้าเป็นเสือปลา ถือคาบศิลายืนยัน
เหล่าหนึ่งนั้นหน้าเป็นสิงโต ถือโล่แกว่งดาบดั่งจักรผัน
เหล่าหนึ่งหน้าหมียิงฟัน ถือธนูเกาทัณฑ์ลูกพิษ
หมู่หนึ่งหน้าเป็นแมวคราว ถือง้าวเงื้อง่าเหน็บกริช
หมู่หนึ่งหน้าแรดแผลงฤทธิ์ ถือตระบองบิดเหลือกตา
หมู่หนึ่งเป็นหน้ากาสร มือถือโตมรเงื้อง่า
หมู่หนึ่งหน้าเป็นหน้ากา ถือหอกละว้ากรีดกราย
ต่างตนกวัดแกว่งอาวุธ ฤทธิรุทรเพียงพลิกแผ่นดินหงาย
เตรียมทั้งรถแก้วแพรวพราย ไพร่นายคอยเสด็จอสุรี ฯ
๏ เมื่อนั้น องค์ท้าวสัตลุงยักษี
ครั้นเสร็จซึ่งจัดโยธี มาเข้าที่สรงชลธาร ฯ
๏ ชำระสระสนานสำราญกาย วารีโปรยปรายหอมหวาน
ทรงสุคนธ์ปนปรุงสุมามาลย์ กลิ่นอาบซาบซ่านทั้งอินทรีย์
สนับเพลาเชิงงอนกระหนกหงส์ ภูษาทรงรายรูปราชสีห์
ชายไหวชายแครงเครือมณี ฉลององค์กำมะหยี่ดวงลอย
เกราะแก้วทับทรวงสังวาลวัลย์ ตาบทิศกุดั่นเฟื่องห้อย
ทองกรพาหุรัดประดับพลอย ธำมรงค์เพชรพร้อยพรายตา
มงกุฎกรรเจียกมุกดาหาร ห้อยพวงแก้วกาญจน์บุปผา
จับพระแสงศรสิทธิ์ฤทธา มาขึ้นรถทรงอลงกรณ์ ฯ
๏ รถเอยรถณรงค์ กำกงเนาวรัตน์ประภัสสร
ดุมแปรกแอกงามสามงอน บุษบกอรชรบัลลังก์ลอย
รายรูปเทพนมประนมหัตถ์ ครุฑจับนาคหยัดสะบัดห้อย
เสาเก็จกาบประดับสลับพลอย ช่อฟ้าชดช้อยกระหนกบัน
เทียมด้วยไกรสรราชสีห์ สารถีขับเผ่นดั่งจักรผัน
เครื่องสูงพัดโบกทานตะวัน มยุรฉัตรรายชั้นธงทอง
กลองชนะกลองโยนแตรฝรั่ง เสียงดังโครมครึกกึกก้อง
พลมารหาญฮึกโห่ลำพอง เร่งกองพยุหบาตรยาตรา ฯ
๏ บัดนั้น ฝ่ายนนทสูรยักษา
เร่งรีบสินธพอาชา ข้ามมหาคงคาสมุทรไป ฯ
๏ ครั้นถึงเมืองมัชชวารี ขุนมารผู้มีอัชฌาสัย
ลงจากหลังม้ามโนมัย เข้าในพระโรงอลงกรณ์ ฯ
๏ น้อมเกล้าประณตบทบงสุ์ องค์พญาตรีเมฆชาญสมร
ทูลว่าลงกาพระนคร มีพวกดัสกรมารอนราญ
คือลักษมณ์รามพี่น้องสองมนุษย์ คุมกระบี่ฤทธิรุทรทวยหาญ
เคี่ยวฆ่าสุริย์วงศ์พรหมาน บรรลัยลาญมากพ้นคณนา
องค์พระบิตุลายี่สิบกร เดือดร้อนเศร้าโทมนัสสา
ให้ข้ามาเชิญพระบาทา เสด็จไปลงกาธานี ฯ
๏ เมื่อนั้น ตรีเมฆสุริย์วงศ์ยักษี
ได้ฟังนนทสูรอสุรี โกรธดั่งอัคคีบรรลัยกาล
เหม่เหม่มนุษย์กับไอ้ลิง มาเย่อหยิ่งอาจองทะนงหาญ
ไม่เกรงศักดิ์สุริย์วงศ์พรหมาน กูจะผลาญให้ม้วยชีวัน
ว่าแล้วมีราชวาที สั่งมหาเสนีตัวขยัน
เร่งจัดอสุรกุมภัณฑ์ จะไปช่วยป้องกันลงกา ฯ
๏ บัดนั้น จึ่งวิรุญราชยักษา
ก้มเกล้ารับราชบัญชา ชุลีลาแล้วรีบออกไป ฯ
๏ เกณฑ์หมู่จตุรงค์องอาจ เป็นกระบวนพยุหบาตรทัพใหญ่
ขุนช้างขี่ช้างระวางใน ถือขอปืนไฟหยัดยัน
ขุนม้าขี่ม้าถือหอก ควบขับกลับกลอกดั่งจักรผัน
ขุนรถเทียมเสือตัวฉกรรจ์ โลทันมือถือคทาธร
ขุนพลตรวจเตรียมพลยุทธ์ เลือกล้วนฤทธิรุทรดั่งไกรสร
ถือหอกดาบกำซาบโตมร พะเนินขอนฆ้อนเหล็กอลวน
ต่างตนประกวดอวดกล้า เต้นโลดเงื้อง่ากุลาหล
ยัดเยียดเพียบพื้นสุธาดล ทุกตนคอยเสด็จอสุรี ฯ
๏ เมื่อนั้น ตรีเมฆสิทธิศักดิ์ยักษี
ครั้นรุ่งรางสางแสงพระรวี เสด็จมาเข้าที่สรงสาคร ฯ
๏ ชำระสระสนานสำราญองค์ ทรงสุคนธาธารเกสร
สนับเพลาพื้นตาดเชิงงอน อุทุมพรภูษาท้องพัน
ชายไหวชายแครงเครือหงส์ ฉลององค์สังเวียนกระหนกคั่น
เกราะเพชรทับทรวงสังวาลวัลย์ ตาบทิศกุดั่นชิงดวง
พาหุรัดทองกรมังกรพด ธำมรงค์มรกตรุ้งร่วง
ทรงมหามงกุฎดอกไม้พวง ห้อยห่วงกุณฑลกรรเจียกจร
ขัดคทาธรฤทธิรงค์ หัตถ์ขวานั้นทรงธนูศร
เสด็จจากอาสน์แก้วอลงกรณ์ บทจรมาขึ้นคชาธาร ฯ
๏ ช้างเอยช้างศึก สูงตระหง่านหาญฮึกกำลังหาญ
งวงคว้างาเสยลำพองพาล เท้าทะยานถีบฉัดสะบัดแทง
ชาติเชื้อคเชนทร์ฉัททันต์ โกญจนาทส่ายมันกวัดแกว่ง
ผูกเครื่องกุดั่นทับทิมแดง ข่ายกรองทองแย่งประดับพลอย
ชนักต้นสายสุคนธ์พรายแพรว จงกลแก้วสองหูพู่ห้อย
ควาญท้ายกรายขอรอคอย ขับย่างหย่างน้อยดั่งลมพัด
ประดับด้วยอภิรุมชุมสาย ธงริ้วทิวรายกระชิงฉัตร
หมู่พหลพลหาญเยียดยัด ขนัดกลองฆ้องขานอึงอล
โยธาโห่เร้าเอาฤกษ์ เอิกเกริกโลกากุลาหล
มืดคลุ้มชอุ่มบดบน เร่งพลข้ามฝั่งสมุทรไป ฯ
๏ เดินโดยมรรคาพนาลี ร่วมแนววิถีทางใหญ่
พบทัพจักรวาลกรุงไกร ให้รอไว้แล้วยกตามมา ฯ
๏ เมื่อนั้น ฝ่ายท้าวสัตลุงยักษา
เห็นทัพตรีเมฆอสุรา พญามารชื่นชมยินดี
ให้เร่งจตุรงค์ทวยหาญ แสนเสนามารยักษี
ข้ามทุ่งวุ้งป่าพนาลี เข้าในบุรีลงกา ฯ
๏ ครั้นถึงให้หยุดจตุรงค์ ตั้งลงตามซ้ายฝ่ายขวา
สองกษัตริย์พากันยาตรา มายังที่ท้องพระโรงคัล ฯ
๏ เมื่อนั้น ทศเศียรสุริย์วงศ์รังสรรค์
เห็นสหายรักร่วมชีวัน กับหลานขวัญมาก็ยินดี
ดั่งได้สมบัติพัสถาน องค์ท้าวมัฆวานเรืองศรี
เสด็จจากอาสน์แก้วรูจี มารับสองอสุรีผู้ศักดา ฯ
๏ จูงกรพระสหายขึ้นร่วมอาสน์ อันโอภาสจำรัสพระเวหา
ถ้อยทียินดีปรีดา อสุราต่างนบนอบกัน ฯ
๏ เมื่อนั้น ตรีเมฆสุริย์วงศ์รังสรรค์
จึ่งน้อมเศียรเกล้าบังคมคัล องค์ท้าวทศกัณฐ์อสุรี ฯ
๏ เมื่อนั้น ท่านท้าวสัตลุงยักษี
เสด็จเหนืออาสน์แก้วรูจี จึ่งมีวาจาถามไป
อันข้าศึกซึ่งยกมารอนราญ ฤทธากล้าหาญเป็นไฉน
โยธีมากน้อยสักเท่าใด จึงอาจใจดูหมิ่นอสุรา ฯ
๏ เมื่อนั้น ท้าวราพณาสูรยักษา
ฟังพระสหายถามมา จึ่งบัญชาตอบไปมิทันนาน
อันสงครามครั้งนี้นี่หนักนัก มนุษย์ฮึกฮักกล้าหาญ
ทรงศรฤทธิไกรดั่งไฟกาล ยากที่จะต้านทานกร
ทั้งโยธีก็มีฤทธิรุทร นับด้วยสมุทรไม่หยุดหย่อน
ไอ้พิเภกผู้น้องร่วมอุทร ก็ตัดรอนไปเข้าด้วยพวกภัย
สารพัดแยบยลกลศึก ที่ลํ้าลึกของเราก็บอกให้
สุริย์วงศ์พงศ์พันธุ์ก็บรรลัย จนใจจึ่งให้ไปเชิญมา ฯ
๏ เมื่อนั้น องค์ท้าวสัตลุงยักษา
ได้ฟังทศกัณฐ์อสุรา พญามารจึ่งตอบวาที
ฉิฉะมนุษย์กับลิงดง มาดูหมิ่นสุริย์วงศ์ยักษี
ดีแล้วจะเป็นไรมี ครั้งนี้จะได้เห็นกัน
ถึงไพรีจะมีฤทธิรอน ด้วยธนูศิลป์ศรแลพระขรรค์
ไว้นักเราจะหักมัน หั่นเสียให้สิ้นทั้งทัพชัย
ถึงไอ้พิเภกอสุรา ก็จะจับมัดมาให้จงได้
พระสหายอย่าปรารมภ์ใจ ทำไมกับศึกเพียงนี้ ฯ
๏ เมื่อนั้น องค์ท้าวสิบพักตร์ยักษี
ได้ฟังดั่งทิพวารี มาโสรจสรงอินทรีย์ขุนมาร
สำรวลสรวลสันต์โสมนัส เริงร่าตบหัตถ์ฉัดฉาน
ครั้งนี้หมู่ราชภัยพาล จะแหลกลาญด้วยเดชสหายรัก
แล้วผันพักตร์มาตรัสจำนรรจา กับตรีเมฆนัดดาสิทธิศักดิ์
เจ้าผู้สุริย์วงศ์พงศ์ยักษ์ จะช่วยลุงคิดหักประการใด ฯ
๏ เมื่อนั้น ตรีเมฆผู้มีอัชฌาสัย
ได้ฟังบรรหารภูวไนย บังคมไหว้สนองพระวาที
นัดดาก็นับว่าชายชาญ สุริย์วงศ์พรหมานเรืองศรี
อันการสงครามแต่เพียงนี้ ใช่ที่จะเป็นกระไรมา
ถึงมาตรว่ามันจะมีฤทธิ์ ด้วยกำลังศรสิทธิ์แกล้วกล้า
มิให้เคืองใต้เบื้องบาทา จะขออาสาไปต่อตี ฯ
๏ เมื่อนั้น ทศเศียรสุริย์วงศ์ยักษี
ฟังราชนัดดาพาที ยินดีดั่งได้โสฬส
ลูบหลังแล้วมีประกาศิต เจ้าผู้ทรงฤทธิ์ดั่งเพลิงกรด
พ่อจงไว้ชื่อให้ลือยศ ปรากฏไปชั่วกัลปา
ตรัสแล้วจึ่งมีบรรหาร สั่งเสนามารยักษา
เร่งแต่งเครื่องต้นอันโอชา พร้อมทั้งสุราเมรัย
มาถวายทั้งสองสุริย์วงศ์ เลี้ยงพวกจตุรงค์น้อยใหญ่
ให้อิ่มหนำพร้อมกันสำราญใจ แต่ในเวลาบัดเดี๋ยวนี้ ฯ
๏ บัดนั้น จึ่งมโหทรมารยักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ ครั้นถึงทิมดาบกรมวัง จึ่งสั่งนายเวรซ้ายขวา
ให้เขียนหมายโดยราชบัญชา สั่งวิเสทอสุรานอกใน ฯ
๏ บัดนั้น นายเวรกรมวังผู้ใหญ่
ได้ฟังจะแจ้งไม่แคลงใจ ก็หมายไปตามสั่งเสนี ฯ
๏ บัดนั้น ฝ่ายนายวิเสทยักษี
แจ้งหมายจ่ายของเป็นโกลี เกณฑ์กันตามที่พนักงาน ฯ
๏ วิเสทในก็แต่งเครื่องต้น เทียบทานสับสนอลหม่าน
พร้อมทั้งเมรัยชัยบาน ของคาวของหวานครบครัน ฯ
๏ บัดนั้น ฝ่ายนางงานใช้คนขยัน
ยกเครื่องเนื่องแน่นตามกัน มาถวายกุมภัณฑ์เจ้าลงกา ฯ
๏ เมื่อนั้น ทศเศียรสุริย์วงศ์ยักษา
จึ่งชวนพระสหายร่วมชีวา กับนัดดาเสวยสุราบาน ฯ
๏ บัดนั้น นางกำนัลเยาวยอดสงสาร
ล้วนกล้องแกล้งแน่งน้อยนงพาล ก็เข้าหมอบอยู่งานอสุรี
ลางนางก็รินสุรา ถวายองค์พญายักษี
บ้างนั่งรำเพยพัชนี แส้ปรายกรายวีพญามาร ฯ
๏ ฝ่ายนางบำเรอก็ขับครวญ โหยหวนสำเนียงเสียงหวาน
ทุ้มเอกโอดพันบรรเลงลาน ดีดสีประสานจังหวะกัน
แล้วย้ายทำนองเป็นทองย้อย ขลุ่ยพลอยเพราะเพียงเพลงสวรรค์
กระจับปี่สีซอนี่นัน ประสานเสียงสนั่นจับใจ ฯ
๏ ฝ่ายนางระบำก็รำร่อน ทอดกรเยื้องกรายส่ายไหล่
แทรกเปลี่ยนเวียนวงกันไป คลอเคล้าเข้าใกล้พญามาร
แล้วซัดสองกรอ่อนชด กลายเป็นพระรถโยนสาร
ร่ายเรียงเคียงคู่ยุพาพาล ชำเลืองลานแลเหลือบเป็นที
แล้วกรายหัตถ์กระหวัดเบี่ยงบิด ใส่จริตเมียงม่ายชายหนี
งามละม่อมพร้อมพริ้มทุกนารี บำเรอเจ้าธานีลงกา ฯ
๏ บัดนั้น ฝ่ายนางวิเสทซ้ายขวา
เสร็จแต่งเอมโอชโภชนา ก็หาบหามเข้ามาตามกัน ฯ
๏ ตั้งเรียงเคียงไว้เป็นอันดับ แกล้มกับสำรับข้าวเหล้ากลั่น
ทั้งควายพล่าโคลาทอดมัน ช้างหันเกลื่อนกลาดดาษไป ฯ
๏ บัดนั้น ฝ่ายพลโยธาน้อยใหญ่
ซึ่งมาแต่สองกรุงไกร นายไพร่ยินดีปรีดา
นั่งพร้อมล้อมกันทำที ดื่มอาหนีกินแกล้มหัวร่อร่า
โฉงเฉงร้องเพลงสักวา รำเต้นเล่นหน้าไม่สมประดี
บางหมู่กินเมาเหลือขนาด ด่าตีวิวาทกันอึงมี่
บ้างหยอกนางวิเสทอสุรี เสียดสีไขว่คว้าพัลวัน ฯ
๏ เมื่อนั้น เจ้ากรุงจักรวาลเขตขัณฑ์
กับตรีเมฆขุนมารชาญฉกรรจ์ เกษมสันต์เสวยโภชนา
พลางดูนางรำระบำใน ฤทัยแสนโสมนัสสา
เพลิดเพลินจำเริญวิญญาณ์ เสน่หารุมรึงตรึงใจ
กำหนัดในรูปรสเสียง พ่างเพียงไม่กลั้นฤดีได้
งวยงงหลงเคลิ้มสติไป ทั้งสองท่านไทอสุรี ฯ
๏ เมื่อนั้น ทศเศียรสุริย์วงศ์ยักษี
เสร็จเสวยโภชนาสาลี จึ่งมีวาจาอันสุนทร
ครั้งนี้ตัวข้าจะสิ้นทุกข์ อยู่เย็นเป็นสุขสโมสร
ทั่วทั้งลงกาพระนคร ด้วยฤทธิรอนสหายรัก
กับพระนัดดาผู้ชัยชาญ จะเลื่องชื่อลือหาญทั้งไตรจักร
แต่ออกนามก็จะคร้ามกลัวนัก ควรเป็นหลักโลกโลกา ฯ
๏ เมื่อนั้น องค์ท้าวสัตลุงยักษา
ยิ้มพลางทางมีบัญชา ว่าแก่ตรีเมฆอสุรี
พรุ่งนี้เราจะยกออกราญรอน ต่อกรมนุษย์ทั้งสองศรี
ตัวเจ้าผู้เรืองฤทธี จงกรีธาประทับหลังไป
อย่าให้อริราชไภยัน มันตีตลบเข้ามาได้
ว่าแล้วสองกษัตริย์คลาไคล ไปยังทัพชัยอสุรา ฯ
๏ ครั้นถึงจึ่งมีบรรหาร สั่งเสนามารยักษา
จงเตรียมจตุรงคโยธา โดยพยุห์ยกมาให้พร้อมกัน ฯ
๏ บัดนั้น ทั้งสองเสนีคนขยัน
รับสั่งพระยากุมภัณฑ์ ถวายบังคมคัลแล้วรีบจร ฯ
๏ ฝ่ายข้างจักรวาลก็ตรวจพล ฤทธิรณแกล้วหาญชาญสมร
ตั้งกระบวนจตุรงค์พลากร กุญชรรัถาพาชี
ล้วนเหล่าลำพองคะนองศึก ห้าวฮึกดั่งพญาราชสีห์
แต่ละตนรนร่านราวี ถือกระบี่ตรีทวนคทาวุธ
บ้างถือหอกดาบธนูปืน เพียบพื้นธรณีนับสมุทร
พวกมัชชวารีฤทธิรุทร ล้วนเหล่าพลยุทธ์ชายฉกรรจ์
เป็นทัพหลังรั้งท้ายทวยหาญ หมู่มารเหี้ยมแหงแข็งขัน
กรกุมอาวุธครบครัน คอยสองกุมภัณฑ์ยาตรา ฯ
๏ เมื่อนั้น สัตลุงตรีเมฆยักษา
ครั้นรุ่งแสงสีสุริยา เสด็จมาโสรจสรงวาริน ฯ
๏ สองกษัตริย์ชำระสระสนาน สุคนธ์ธารเกสรขจรกลิ่น
สนับเพลาเครือวงเป็นหงส์บิน เชิงงอนโกมินต่างกัน
ภูษาต่างสีม่วงตอง ฉลุทองช่องกระจกกระหนกคั่น
ฉลององค์เกราะแก้วสังวาลวัลย์ รัดอกกุดั่นอลงกรณ์
ตาบทิศประดับมุกดาหาร ทับทรวงดวงประพาฬประภัสสร
พาหุรัดนพรัตน์อรชร ทองกรรูปวาสุกรีกราย
ทรงมหาธำมรงค์เรือนครุฑ มงกุฎแก้วสุรกานต์ฉานฉาย
กรรเจียกจรกุณฑลทับทิมพราย งามคล้ายเวสสุวัณทั้งสององค์
ต่างขัดคทาแล้วจับศร กรายกรย่างเยื้องดำเนินหงส์
พร้อมหมู่ทวยหาญจตุรงค์ เสด็จมาทรงรถสุรกานต์ ฯ
๏ รถเอยรถทรง กำกงแล้วด้วยมุกดาหาร
เรือนแปรกแอกล้วนแก้วประพาฬ ธงฉานปักชูเฉลิมงอน
เทียมด้วยราชสีห์สี่พัน โลทันมือถือธนูศร
แผดเสียงสำทับขับจร พาเผ่นอัมพรดั่งลมพัด
ฝ่ายองค์ตรีเมฆอสุรา ทรงมหาหัสดินยืนหยัด
ร้ายกาจอาจศึกสันทัด เท้าฉัดกวัดแกว่งลำพอง
งวงคว้างาเสยส่ายมัน โกญจนาทสนั่นกึกก้อง
ผูกเครื่องกุดั่นดาวทอง ข่ายกรองปกหน้าสง่างาม
ประดับด้วยเครื่องสูงทั้งสองทัพ ธงชัยสำหรับออกสนาม
เสียงกลองก้องพงดงระนาม ทัพหลังยกตามกันรีบไป ฯ
๏ ครั้นถึงซึ่งที่รณยุทธ์ ให้หยุดโยธาทัพใหญ่
ตั้งเป็นสองกองลงไว้ คอยจะชิงชัยด้วยไพรี ฯ
๏ เมื่อนั้น ฝ่ายพระหริรักษ์เรืองศรี
ครั้นพลบคํ่าสิ้นแสงพระรวี ก็เข้าที่เหนือแท่นอลงการ์
พระพายชายพัดอ่อนอ่อน พากลิ่นเกสรบุปผา
หอมรื่นชื่นชวยรวยมา ซาบซ่านนาสาตลบไป
เรไรเรื่อยร้องก้องดง จักจั่นแซ่ส่งเสียงใส
ฟังเพราะเสนาะจับใจ ดั่งนางในประสานดนตรี
ให้วิเวกบรรเทาพระทัยทุกข์ ภูวไนยเป็นสุขเกษมศรี
น้ำฟ้าเย็นซาบอินทรีย์ พระจักรีสนิทนิทรา ฯ
๏ จนพระสุริยาเรืองรอง แสงทองสว่างเวหา
ก็สระสรงทรงเครื่องอลงการ์ เสด็จออกยังหน้าพลับพลาชัย ฯ
๏ พร้อมอัษฎาทศมงกุฎ วายุบุตรสุครีพทหารใหญ่
หมอบเฝ้าเดียรดาษกลาดไป ดั่งดาวล้อมแขไขในอัมพร
พอได้ยินสำเนียงโห่ร้อง สะเทือนก้องมรกตสิงขร
จึ่งมีบัญชาอันสุนทร ดูก่อนพิเภกอสุรา
ทัพใครยกมาในวันนี้ เสียงพลโห่มี่ทุกทิศา
จะเป็นทศกัณฐ์เจ้าลงกา หรืออสุราตนใด ฯ
๏ บัดนั้น พิเภกผู้มีอัชฌาสัย
ได้ฟังบรรหารภูวไนย ก็จับยามไปทันที ฯ
๏ รู้แจ้งไม่แคลงในวิญญาณ์ อสุราประณตบทศรี
ทูลว่าทัพยกมาวันนี้ ใช่องค์อสุรีทศกัณฐ์
คือท้าวสัตลุงขุนมาร อยู่ยังจักรวาลเขตขัณฑ์
เป็นสหายรักร่วมชีวัน ขององค์กุมภัณฑ์เจ้าลงกา
กับลูกตรีเศียรอสุรี มีนามตรีเมฆยักษา
อยู่มัชชวารีพารา เป็นราชนัดดาพญามาร ฯ
๏ เมื่อนั้น พระจักรกฤษณ์ลือฤทธิ์ทุกทิศาน
ได้ฟังพิเภกโหราจารย์ จึ่งบรรหารสั่งลูกพระสุริยัน
จงเตรียมโยธาพลากร วานรฤทธิแรงแขงขัน
เราจะไปสังหารกุมภัณฑ์ ที่มันเป็นเสี้ยนธาตรี ฯ
๏ บัดนั้น พญาสุครีพกระบี่ศรี
ก้มเกล้ารับสั่งพระจักรี ถวายอัญชุลีแล้วออกมา ฯ
๏ เกณฑ์หมู่กระบินทร์วานรินราช เลือกล้วนองอาจแกล้วกล้า
แต่ละตนพื้นพงศ์เทวา เดชาดั่งดวงพระอาทิตย์
กำบังกายหายตัวก็ได้สิ้น เดินนํ้าดำดินไปดั่งจิต
บางหมู่อาจแผลงสำแดงฤทธิ์ ยื่นกรช้อนปลิดเอาเดือนดาว
บางหมู่สามารถจะเที่ยวจร ไปโดยอัมพรหนหาว
ข้ามทวีปชมพูอันกว้างยาว ก้าวไปพระเมรุบรรพต
พื้นพวกโดยเสด็จมาปราบยุค ทุกตนคงทนทรหด
หักศึกไม่รอท้อทด กลั้นอดห้าวหาญในการยุทธ์
ล้วนถือเครื่องสรรพสาตรา เงื้อง่ากวัดแกว่งอุตลุด
อึงมี่เพียงปัถพีทรุด คอยพระจักรภุชเสด็จจร ฯ
๏ เมื่อนั้น พระกฤษณุรักษ์ชาญสมร
กับองค์อนุชาฤทธิรอน กรายกรมาที่สรงชล ฯ
๏ ให้ไขท่อแก้วปทุมทอง วารีเป็นละอองฝอยฝน
ลูบไล้เครื่องทิพย์เสาวคนธ์ ปรุงปนนพมาศชมพูนุท
ทรงสอดสนับเพลาเชิงงอน ปักเป็นมังกรเล่นสมุทร
ภูษาต่างสีเครือครุฑ ชายไหวห่วงยุดกับชายแครง
สอดใส่ฉลององค์ทรงประพาส เครือมาศฉลุลายแย่ง
ทับทรวงประดับเพชรแดง ตาบทิศลายแทงสังวาลวัลย์
ทองกรเป็นรูปมังกรพด พาหุรัดมรกตทับทิมคั่น
ธำมรงค์เพชรเหลืองเรือนสุบรรณ มงกุฎแก้วกุดั่นกรรเจียกจร
ห้อยพวงมาลัยดอกไม้ทัด พระหัตถ์ทรงจับพระแสงศร
งามดั่งสุริยันกับจันทร กรายกรมาขึ้นพิชัยรถ ฯ
๏ รถเอยรถเวไชยันต์ กงกำกุดั่นอลงกต
แปรกแอกอ่อนงอนชด ชั้นลดบัลลังก์กระจังรัตน์
บุษบกล้วนแล้วด้วยแก้วลาย รายรูปเทพนมประนมหัตถ์
ทั้งหกฟ้าราศีไม่มีทัด ควรองค์จักรพรรดิทรงจร
เทียมด้วยพาชีเทพบุตร ฤทธิรุทรยิ่งพญาไกรสร
พระอนุชานั่งหน้าประนมกร มาตุลีขับจรดั่งลมพาน
อภิรุมชุมสายรายรัด มยุรฉัตรบังแสงพระสุริย์ฉาน
แตรงอนแตรฝรั่งบรรเลงลาน ฆ้องขานกลองชนะอึงอล
ไชยามพวานโบกธงชัย พลไกรโห่ฮึกกุลาหล
สุริยันแจ่มแจ้งโพยมบน เร่งรถรีบร้นกันมา ฯ
๏ เมื่อนั้น ฝ่ายท้าวสัตลุงยักษา
ยืนรถอยู่กลางมรรคา อสุราเหลือบแลแปรไป
เห็นมนุษย์ยกพวกพลากร โยธาวานรไม่นับได้
จึ่งสั่งเสนาผู้ร่วมใจ ให้เร่งพลไกรเข้าโจมตี ฯ
๏ บัดนั้น วิรุญกาสูรยักษี
รับสั่งพญาอสุรี ก็ขับโยธีเข้าราญรอน ฯ
๏ บัดนั้น ฝ่ายพวกพลมารชาญสมร
ต่างแผลงฤทธิไกรดั่งไฟฟอน เข้าตีทัพวานรวุ่นไป ฯ
๏ บ้างจุดมณฑกนกสับ ปล่อยทั้งปืนตับน้อยใหญ่
ควันตลบกลบแสงอโณทัย โห่สนั่นหวั่นไหวเป็นโกลา ฯ
๏ บัดนั้น ฝ่ายพวกวานรทัพหน้า
แยกพลออกรับเป็นปีกกา แล้วตีประดากระหนาบกัน ฯ
๏ พลมารตายยับนับสมุทร ด้วยกำลังฤทธิรุทรแข็งขัน
วานรไล่พิฆาตฟาดฟัน กุมภัณฑ์แตกตายไม่สมประดี ฯ
๏ เมื่อนั้น ฝ่ายพญาตรีเมฆยักษี
ยืนช้างอยู่กลางโยธี เห็นทัพธานีจักรวาล
แตกพ่ายตายยับซับซ้อน วานรไล่มาจนหน้าฉาน
กริ้วโกรธพิโรธดั่งเพลิงกาล ขุนมารประกาศด้วยวาจา
เหวยวิรุญราชกุมภัณฑ์ ขับกันเข้ารับที่กล้า
หุ้มเอาวานรที่ไล่มา ฆ่าเสียให้สิ้นทั้งทัพชัย ฯ
๏ บัดนั้น จึ่งวิรุญราชทหารใหญ่
รับสั่งแล้ววิ่งวางไป ต้อนพวกพลไกรเข้าโจมตี ฯ
๏ บัดนั้น ฝ่ายหมู่อสุรศักดิ์ยักษี
ต่างตนสำแดงฤทธี โถมเข้าราวีวานร ฯ
๏ บ้างฟันแทงแย้งยิงปืนยา นกสับคาบศิลาธนูศร
พุ่งซัดแหลนหลาวโตมร ตะลุมบอนรบรุกบุกบัน ฯ
๏ บัดนั้น ฝ่ายพลกระบี่แข็งขัน
วิ่งผลุนหมุนเข้าประจัญ ตีกันกับทัพอสุรา ฯ
๏ พลลิงไล่ชิงอาวุธ สัประยุทธ์เคี่ยวเข็ญเข่นฆ่า
หมู่มารตายแตกเป็นโกลา ไม่อาจรอหน้าวานร ฯ
๏ เมื่อนั้น องค์ท้าวสัตลุงชาญสมร
กับพญาตรีเมฆฤทธิรอน เห็นหมู่นิกรกุมภัณฑ์
บ้างแตกบ้างตายไม่สมประดี อสุรีกริ้วโกรธตัวสั่น
ขับรถคชสารออกพร้อมกัน เข้าไล่โรมรันกระบี่ไพร ฯ
๏ สัตลุงพุ่งด้วยโตมร วานรตายยับไม่นับได้
ตรีเมฆไสพญาคชไกร ถีบแทงวุ่นไปเป็นโกลา ฯ
๏ บัดนั้น สุครีพหนุมานทหารกล้า
เห็นสองยักษ์ไล่หักเข้ามา เข่นฆ่าวานรแหลกลาญ
สองนายกริ้วโกรธดั่งเพลิงกัลป์ มือคันเขม้นจะสังหาร
กวัดแกว่งอาวุธดั่งไฟกาล โลดโผนโจนทะยานเข้าราวี ฯ
๏ สุครีพปีนงากุญชร กรแกว่งพระขรรค์ชัยศรี
หนุมานขึ้นรถอสุรี แทงต้องสารถีบรรลัยลาญ ฯ
๏ เมื่อนั้น องค์ท้าวสัตลุงใจหาญ
กับพญาตรีเมฆชัยชาญ ขุนมารรับสองวานร
สัตลุงตีต้องวายุบุตร ด้วยกำลังฤทธิรุทรชาญสมร
ตรีเมฆตีลูกพระทินกร ด้วยคันศรทรงอันศักดา ฯ
๏ บัดนั้น สุครีพหนุมานทหารกล้า
รับกรรอนราญอสุรา กลับกลอกไปมาว่องไว
หนุมานโถมถีบรถทรง ยับลงไม่ทานกำลังได้
สุครีพหักคอคชไกร ขาดใจล้มลงพร้อมกัน ฯ
๏ เมื่อนั้น สัตลุงตรีเมฆแข็งขัน
เสียเชิงเสียทีโรมรัน กุมภัณฑ์ตกรถคชชา
พิโรธโกรธกริ้วกระทืบบาท ต่างจับศรสาตร์เงื้อง่า
น้าวหน่วงด้วยกำลังศักดา อสุราผาดแผลงไปด้วยฤทธิ์ ฯ
๏ ต้องหมู่โยธาวานร ตายยับซับซ้อนอกนิษฐ์
วิ่งแยกแตกหนีไปทั่วทิศ หมู่มารไล่ติดตามตี ฯ
๏ เมื่อนั้น พระรามทรงสวัสดิ์รัศมี
กับพระอนุชาร่วมชีวี เห็นศรสองยักษีแผลงมา
ต้องหมู่โยธาพานรินทร์ ตายดิ้นเกลื่อนกลาดดาษป่า
สองพระองค์ผู้ทรงศักดา จับศรเงื้อง่าแล้วแผลงไป ฯ
๏ ต้องหมู่จตุรงค์ทั้งสองทัพ ล้มตายย่อยยับไม่นับได้
ศรทรงพระตรีภูวไนย ไปต้องสัตลุงอสุรี
อันศรพระลักษมณ์สุริย์วงศ์ ต้ององค์ตรีเมฆยักษี
ล้มลงกับพื้นปัถพี ด้วยฤทธีสองกษัตรา ฯ
๏ เมื่อนั้น สัตลุงตรีเมฆยักษา
ต้องศรเจ็บชํ้าทั้งกายา ดั่งว่าจะม้วยชีวัน
สองยักษ์ยอกรขึ้นเหนือเกศ ไหว้คุณพรหเมศรังสรรค์
ดำรงกายแข็งใจขบฟัน กุมภัณฑ์ร่ายเวทอันฤทธี ฯ
๏ ครั้นถ้วนเจ็ดคาบก็เป่าลง ลูบไล้ทั่วองค์ยักษี
ศรนั้นก็หยุดจากอินทรีย์ อสุรีกริ้วโกรธโกรธา
ตาแดงดั่งแสงไฟพราย ชักศรพาดสายเงื้อง่า
หมายมุ่งทั้งสองกษัตรา ยักษาก็ผาดแผลงไป ฯ
๏ ศรท้าวสัตลุงฤทธิรงค์ เป็นอาวุธตกลงไม่นับได้
ศรตรีเมฆมารชาญชัย บังเกิดเป็นไฟบรรลัยกัลป์
ไหม้ล้อมโยธาวานร ร้อนแรงยิ่งแสงสุริย์ฉัน
บังหวนเปลวกลุ้มประชุมควัน ด้วยฤทธิ์กุมภัณฑ์ศักดา ฯ
๏ เมื่อนั้น สองกษัตริย์สุริย์วงศ์นาถา
เห็นสองยักษ์ผาดแผลงศรมา เป็นเพลิงแรงแสงกล้าอาวุธ
เกลื่อนกลาดในกลางโยธี กระบี่วิ่งวุ่นอุตลุด
พระลักษมณ์กับองค์พระจักรภุช จับศรฤทธิรุทรพร้อมกัน
พาดสายหมายมุ่งจะสังหาร สองมารให้ม้วยอาสัญ
งามดั่งสุริยากับพระจันทร์ ทรงธรรม์แผลงไปด้วยศักดา ฯ
๏ ศรศักดิ์พระลักษมณ์ฤทธิรณ บันดาลเป็นฝนแสนห่า
ตกลงดับไฟที่ไหม้มา แล้วต้องโยธาพลมาร
ตายสิ้นทั้งสองทัพยักษ์ ด้วยกำลังสิทธิศักดิ์แกล้วหาญ
พรหมาสตร์สมเด็จพระอวตาร มล้างอาวุธมารละเอียดไป
บรรดาวานรที่มรณา กลับรอดชีวาขึ้นมาได้
แล้วต้องท้าวสัตลุงบรรลัย ด้วยฤทธิไกรพระจักรี ฯ
๏ เมื่อนั้น พญาตรีเมฆยักษี
เห็นท้าวสัตลุงอสุรี สุดสิ้นชีวีวายปราณ
ทั้งหมู่ม้ารถคชชา แสนสุรเสนาทวยหาญ
ผู้เดียวสุดที่จะต้านทาน ขุนมารหวาดหวั่นพรั่นใจ
ให้อาลัยเสียดายชีวิต จะอยู่ต่อฤทธิ์เห็นไม่ได้
จำเป็นตัวกูจะหนีไป ให้พ้นภัยมนุษย์อันศักดา
คิดแล้วยอกรขึ้นเหนือเกศ ไหว้คุณพรหเมศนาถา
สำรวมจิตอ่านเวทวิทยา อสุรากำบังอินทรีย์ ฯ
๏ ครั้นถ้วนเจ็ดคาบก็เงาหาย แลไม่เห็นกายยักษี
ก็ชำแรกแทรกพื้นปัถพี หนีไปยังใต้บาดาล ฯ
๏ ครั้นถึงซึ่งนาคพิภพ อันเลิศลบกว้างใหญ่ไพศาล
เข้ายังพระโรงรัตน์ชัชวาล เห็นองค์พญากาลนาคา
นั่งลงแล้วกล่าวสุนทร ดูก่อนท่านผู้ฤทธิ์กล้า
ตัวเราหนีศรพระรามา หวังว่าจะให้รอดชีวี
จะขออาศัยอยู่ด้วย จงช่วยชีวิตยักษี
ท่านได้เมตตาปรานี คุณนั้นพ้นที่จะคณนา ฯ
๏ เมื่อนั้น พญานาคผู้มียศถา
ฟังความออกนามพระจักรา ให้สยองโลมาทุกเส้นไป
จึ่งว่าดูก่อนขุนมาร ตัวท่านไม่แจ้งหรือไฉน
อันซึ่งพระรามฤทธิไกร ภูวไนยคือองค์พระทรงครุฑ
เทเวศเชิญให้อวตาร จากสถานวารีกระษีร์สมุทร
ทรงศรสามเล่มเป็นอาวุธ จะปราบทุจริตในโลกา
เหตุใดจึ่งไปต่อฤทธิ์ ด้วยพระจักรกฤษณ์นาถา
ผู้ทรงสุรภาพเดชา เป็นมหาจรรโลงธาตรี
อันซึ่งตัวท่านจะหนีศร ลงมาเร้นซ่อนอยู่ที่นี่
จะพากันม้วยชีวี อสุรีจงไปอย่าได้ช้า ฯ
๏ เมื่อนั้น ตรีเมฆสิทธิศักดิ์ยักษา
ได้ฟังพญากาลนาคา อุราร้อนรุมดั่งสุมไฟ
แสนทุกข์แสนเทวษยิ่งนัก ขุนยักษ์ทอดถอนใจใหญ่
แล้ววอนว่าตัวข้าหนีภัย ตั้งใจลงมาในครั้งนี้
หวังจะให้พ้นความตาย ฝากกายอยู่ด้วยที่นี่
เมื่อมิเอาไว้ในธานี ข้านี้จะขออำลา
ที่ใดเห็นพอจะเร้นซ่อน พ้นศรพระรามมาตามฆ่า
ท่านจงบอกด้วยช่วยเมตตา เหมือนว่าให้ชีพชีวี ฯ
๏ เมื่อนั้น พญากาลนาคเรืองศรี
ได้ฟังวาจาอสุรี พาทีรำพันอ้อนวอน
ในจิตให้คิดกรุณา จึ่งว่าตัวท่านจะหนีศร
ขององค์สมเด็จพระสี่กร จงนิมิตเข้าซ่อนในเมล็ดทราย
ท้องสมุทรเนินเขาจักรวาล ที่หาดแก้วสุรกานต์ฉานฉาย
เห็นจะพ้นพรหมาสตร์พระนารายณ์ รอดจากความตายในครั้งนี้ ฯ
๏ เมื่อนั้น ตรีเมฆสิทธิศักดิ์ยักษี
ได้ฟังพญากาลนาคี มีความยินดีปรีดา
จึ่งว่าซึ่งบอกก็ขอบคุณ จะเป็นบุญสนองไปภายหน้า
ตัวข้าจะขออำลา ว่าแล้วอสุราก็รีบไป ฯ
๏ ครั้นถึงก็แหวกชลธาร แทบเนินจักรวาลเขาใหญ่
ลงยังพ่างพื้นสมุทรไท สะกดใจร่ายเวทอันฤทธี ฯ
๏ เดชะอาคมอันศักดา บันดาลกายายักษี
เล็กเข้าเท่าละอองธุลี อสุรีเข้าอยู่ในเมล็ดทราย ฯ
๏ เมื่อนั้น พระตรีภพลบโลกทั้งหลาย
แลเห็นท้าวสัตลุงตาย ตรีเมฆนั้นหายไปกับตา
ให้ประหลาดหลากจิตคิดฉงน ด้วยเล่ห์กลอุบายยักษา
จึ่งมีพระราชบัญชา ตรัสถามพญาพิเภกไป
อันไอ้ตรีเมฆกุมภัณฑ์ ตัวมันนั้นหายไปไหน
คิดคิดก็อัศจรรย์ใจ เหตุใดจึ่งเป็นดั่งนี้ ฯ
๏ บัดนั้น พญาพิเภกยักษี
ได้ฟังบรรหารพระจักรี อสุรีจับยามสามตา ฯ
๏ แจ้งแล้วน้อมเศียรบังคมทูล นเรนทร์สูรปิ่นภพนาถา
อันซึ่งตรีเมฆอสุรา อหังการ์ยกออกมาราญรอน
จนสิ้นจตุรงคโยธี บัดนี้มันกลัวพระแสงศร
หนีองค์สมเด็จพระสี่กร ไปซ่อนอยู่เมืองบาดาล
ขอให้คำแหงวายุบุตร อันมีฤทธิรุทรกล้าหาญ
ตามลงไปฆ่าให้วายปราณ ตัดเศียรขุนมารขึ้นมา ฯ
๏ เมื่อนั้น พระนารายณ์สุริย์วงศ์นาถา
ได้ฟังพิเภกโหรา ผ่านฟ้ามีพจน์วาที
ดูก่อนคำแหงวายุบุตร ท่านผู้มีฤทธิรุทรเรืองศรี
จงตามไปมล้างชีวี ตรีเมฆอสุรีในบาดาล ฯ
๏ บัดนั้น ลูกพระพายผู้ปรีชาหาญ
รับสั่งสมเด็จพระอวตาร ชุลีลาแล้วคลานออกมา ฯ
๏ ขุนกระบี่สำแดงแผลงฤทธิ์ เสียงสนั่นครรชิตทุกทิศา
กวัดแกว่งตรีเพชรอันศักดา ก็แทรกพื้นพระสุธาลงไป ฯ
๏ ครั้นถึงพิภพบาดาล แสนสนุกโอฬารกว้างใหญ่
ดั่งหนึ่งเมืองฟ้าสุราลัย ก็เข้าไปในพระโรงรูจี ฯ
๏ แลเห็นพญานาคราช สถิตบัลลังก์อาสน์มณีศรี
ท่ามกลางมาตยานาคี ขุนกระบี่จึ่งมีวาจา
ดูกรพญาภุชงค์ ท่านผู้ทรงฤทธิ์พิษกล้า
อันอ้ายตรีเมฆอสุรา ยกพลโยธามาชิงชัย
บัดนี้แพ้ฤทธิ์พระสี่กร หนีศรลงมาแล้วอยู่ไหน
เราคือทหารพระภูวไนย ได้นามชื่อว่าหนุมาน
ตรัสใช้มาตามกุมภัณฑ์ ผลาญมันให้สิ้นสังขาร
ตัวท่านเป็นเจ้าในบาดาล อย่าคบพวกพาลทรลักษณ์
จะพลอยพาโคตรวงศ์ตาย ด้วยศรพระนารายณ์ทรงจักร
จงบอกที่อยู่ขุนยักษ์ อย่าหนักหน่วงไว้ให้ช้าที ฯ
๏ เมื่อนั้น พญากาลนาคเรืองศรี
แจ้งว่าทหารพระจักรี มาตามตรีเมฆอสุรา
ครั้นจะบอกออกโดยจริงไป ก็กลัวเป็นเวรในภายหน้า
แม้นจะปฏิเสธว่าไม่มา ก็เกรงเบื้องบาทาพระจักรี
จำกูจะกล่าวเป็นท่ามกลาง ไม่บอกไม่พรางกระบี่ศรี
คิดแล้วจึ่งตอบวาที อสุรีไม่อยู่ในเมืองเรา
จะไปแห่งใดนั้นไม่เห็น ซ่อนเร้นกายาประสาเขา
ทั่วทั้งไพชยนต์จงค้นเอา เราไม่เข้าชอบด้วยพวกพาล ฯ
๏ บัดนั้น วายุบุตรวุฒิไกรใจหาญ
ได้ฟังพญานาคพจมาน ว่าขานเคลือบแคลงแฝงกัน
จึ่งว่าท่านเป็นกษัตรา สุริย์วงศ์นาคารังสรรค์
ควรหรือไม่อยู่ในทางธรรม์ แบ่งปันมารยาพาที
คบเอาอาธรรม์ไว้เป็นมิตร คิดอ่านป้องกันให้หลบหนี
มิได้เกรงศักดิ์พระจักรี จะสังหารชีวีให้บรรลัย
ว่าพลางก็เอาหางมัด ตรึงรัดเข้าไว้มิให้ไหว
จงเร่งบอกความตามจริงไป หาไม่ไม่รอดชีวา ฯ
๏ เมื่อนั้น พญานาคผู้มียศถา
เจ็บปวดรวดร้าวทั้งกายา ดั่งว่าจะม้วยชีวี
สุดทนจึ่งร้องขอโทษ อย่าโกรธเราเลยกระบี่ศรี
อันตัวตรีเมฆอสุรี ลงมาที่นี่แล้วกลับไป
บัดนี้ยักษีเข้าซ่อนกาย ในเมล็ดทรายที่ท้องสมุทรใหญ่
ยังเนินหาดแก้วแววไว แทบใกล้จักรวาลบรรพตา ฯ
๏ บัดนั้น คำแหงหนุมานทหารกล้า
ได้แจ้งแห่งคำนาคา บอกมาโดยสัจทุกสิ่งไป
มีความชื่นชมโสมนัส ก็คลายหางวางมัดออกให้
ผาดแผลงสำแดงฤทธิไกร ขึ้นมาจากใต้บาดาล ฯ
๏ เหาะรีบไปโดยอากาศ ดั่งพญาครุฑราชตัวหาญ
ถึงที่หาดแก้วสุรกานต์ ยังเนินจักรวาลคีรี
พินิจพิศดูในสมุทร ด้วยปรีชาวัยวุฒิกระบี่ศรี
เห็นพรายน้ำผุดขึ้นหลายที เหมือนคำนาคีที่บอกมา
ตรีเมฆอยู่นี่มั่นคง กูจะลงไปจับยักษา
คิดแล้วร่ายเวทอันศักดา นิมิตกายาวานร ฯ
๏ ใหญ่เท่าบรมพรหมาน สูงเพียงจักรวาลสิงขร
ก็ยื่นหัตถ์ลงในสาคร กรกระหวัดจะจับอสุรี ฯ
๏ เมื่อนั้น ตรีเมฆสิทธิศักดิ์ยักษี
ครั้นเมล็ดทรายไหวถึงอินทรีย์ มีความตระหนกตกใจ
รู้ว่าไพรีมาติดตาม ความกลัวไม่อาจอยู่ได้
ก็ออกจากเมล็ดทรายด้วยว่องไว ผุดขึ้นจากในคงคา ฯ
๏ แลเห็นคำแหงหนุมาน สูงตระหง่านเงื้อมงํ้าเวหา
กริ้วโกรธแกว่งกระบองโผนมา เข้าต่อฤทธาด้วยวานร ฯ
๏ บัดนั้น คำแหงวายุบุตรชาญสมร
เห็นยักษาถาโถมมาราญรอน กรชักตรีเพชรออกจากกาย
กวัดแกว่งสำแดงศักดา รัศมีดั่งฟ้าฟาดสาย
ยืนยันเหนือหลังหาดทราย ลูกพระพายโรมรันประจัญตี ฯ
๏ เมื่อนั้น ตรีเมฆสิทธิศักดิ์ยักษี
ต่อกรรอนราญราวี อสุรีไล่รุกบุกบัน ฯ
๏ หวดซ้ายป่ายขวาอุตลุด ด้วยกำลังฤทธิรุทรแข็งขัน
ต้องกายหนุมานชาญฉกรรจ์ เหหันซวนเซเปรไป ฯ
๏ บัดนั้น คำแหงวายุบุตรทหารใหญ่
โกรธาตาแดงดั่งไฟ ยั้งตัวอยู่ได้ก็โผนมา ฯ
๏ โจนขึ้นเหยียบเข่าน้าวเศียร กลับกลอกหันเวียนเปลี่ยนท่า
แทงด้วยตรีเพชรอันศักดา ชิงได้คทาอสุรี ฯ
๏ เมื่อนั้น ลูกพญาตรีเศียรยักษี
สิ้นสุดอาวุธจะต่อตี โกรธดั่งอัคคีบรรลัยกาล
กระทืบบาทผาดเสียงดั่งฟ้าผ่า อสุราสำแดงกำลังหาญ
วิ่งโดดโลดโผนโจนทะยาน ขุนมารก็ถอนเอาต้นไม้ ฯ
๏ บ่าแบกเท้าถีบมือกระชาก เง่ารากไม่ทนกำลังได้
กวัดแกว่งสำแดงฤทธิไกร เข้าไล่โจมตีวานร ฯ
๏ บัดนั้น คำแหงหนุมานชาญสมร
รับรองป้องกันประจัญกร ราญรอนสัประยุทธ์อสุรา ฯ
๏ ชิงได้ต้นไม้ขุนมาร โถมทะยานถีบซ้ายป่ายขวา
ตรีเมฆไม่ทานฤทธา ล้มผวาลงกับเนินทราย
โจนขึ้นเหยียบอกแล้วจิกเกศ สำแดงเดชแกว่งตรีฉานฉาย
ตัดเศียรขาดกระเด็นออกจากกาย กุมภัณฑ์ก็วายชีวี ฯ
๏ เสร็จซึ่งสังหารอสุรินทร์ ขุนกระบินทร์หิ้วเศียรยักษี
เหาะระเห็จเตร็ดฟ้าด้วยฤทธี ตรงมาที่เฝ้าพระจักรา ฯ
๏ ครั้นถึงประณตบทบงสุ์ องค์พระนารายณ์นาถา
ถวายเศียรตรีเมฆอสุรา แล้วทูลกิจจาทุกประการ ฯ
๏ เมื่อนั้น พระจักรีผู้ปรีชาหาญ
ทอดพระเนตรเห็นเศียรขุนมาร ผ่านฟ้าชื่นชมด้วยสมคิด
ผิวพักตร์ผ่องเพียงดวงจันทร์ ดั่งได้ฉ้อชั้นดุสิต
จึ่งตรัสแก่ลูกพระอาทิตย์ พิเภกปโรหิตอสุรา
ทั้งสิบแปดมงกุฎฤทธิรอน เสนาวานรพร้อมหน้า
อันวายุบุตรผู้ศักดา ฤทธาเลิศลบแดนไตร
แม้จะหาทิพย์สมบัติ ดวงแก้วจักรพรรดิพอหาได้
อันจะหาทหารที่คู่ใจ หาไม่ได้เหมือนหนุมาน
ทั้งสติปัญญาก็สามารถ ฤทธิรงค์องอาจกล้าหาญ
ใช้ไหนก็ได้ราชการ จะประมาณความชอบพันทวี
ตรัสแล้วเสด็จขึ้นรถอินทร์ พานรินทร์โห่ฮึกอึงมี่
ให้เลิกพหลโยธี คืนเข้ายังที่พลับพลา ฯ
๏ บัดนั้น ฝ่ายสารัณทูตยักษา
เห็นท้าวสัตลุงอสุรา ตรีเมฆมรณาก็ตกใจ
ความกลัวตัวสั่นขวัญบิน ดั่งจะแทรกแผ่นดินลงไปได้
พากันดั้นดัดลัดไพร ตรงไปลงกาธานี ฯ
๏ ครั้นถึงน้อมเศียรบังคมทูล ท้าวราพณาสูรยักษี
ว่าพระสหายร่วมชีวี กับองค์ตรีเมฆนัดดา
สองกษัตริย์ออกไปต่อยุทธ์ สัประยุทธ์เคี่ยวเข็ญเข่นฆ่า
จนถึงสิ้นชีพชีวา ทั้งพลโยธาพลากร ฯ
๏ เมื่อนั้น ท่านท้าวทศกัณฐ์ชาญสมร
แจ้งว่าพระสหายฤทธิรอน ผู้ผ่านนครจักรวาล
ทั้งราชนัดดาสุริย์วงศ์ สององค์สิ้นชีพสังขาร
ให้ร้อนอกดั่งตกในเพลิงกาล พญามารสลดระทดใจ
หน้าซีดผาดเผือดลงทันที อสุรีทอดถอนใจใหญ่
ความรักความเสียดายเป็นพ้นไป อาลัยถึงสองกษัตรา
แสนโศกดั่งหนึ่งจะล้มลง อุตส่าห์ฝ่าฝืนองค์ยักษา
เสด็จจากอาสน์แก้วอลงการ์ เข้ามาปราสาทรูจี ฯ
๏ ครั้นถึงจึ่งค่อยนั่งลง ใกล้องค์มณโฑมเหสี
แล้วกล่าวสุนทรวาที เจ้าพี่ผู้ร่วมชีวัน
องค์พระสหายกับนัดดา ยกพวกโยธาพลขันธ์
ออกไปหักโหมโรมรัน รบกันกับหมู่ปัจจามิตร
เสียทั้งม้ารถคชสาร พลมารตายยับอกนิษฐ์
สององค์สุดสิ้นชีวิต ด้วยฤทธิ์มนุษย์ลิงไพร ฯ
๏ เมื่อนั้น นางมณโฑผู้ยอดพิสมัย
ฟังพระบัญชาก็ตกใจ อาลัยถึงสองกษัตรา
ชลนัยน์ไหลนองคลองเนตร แสนเทวษเศร้าโทมนัสสา
ซบพักตร์ลงกับบาทา กัลยาสนองพระวาที
พระองค์ผู้วงศ์พรหเมศ ดั่งฉัตรแก้วกั้นเกศของยักษี
เป็นปิ่นปักหลักโลกธาตรี ประชาชีได้พึ่งบทมาลย์
อันซึ่งการเกิดกลียุค ไม่มีสิ่งสุขเกษมศานต์
เหตุด้วยสีดายุพาพาล จึ่งได้รอนราญกันต่อมา
ขอพระองค์ผู้มีปรีชาฤทธิ์ คิดเป็นไมตรีเสียดีกว่า
ก็จะเย็นเกล้าอสุรา ทั่วทั้งลงกาพระนคร ฯ
๏ เมื่อนั้น ท้าวราพณาสูรชาญสมร
ได้ฟังอัครราชบังอร ว่าวอนรำพันพาที
ดั่งหนึ่งศรแสลงที่มีพิษ มาเสียบทรวงดวงจิตของยักษี
ความโกรธเป็นพ้นพันทวี อสุรีขัดแค้นแน่นใจ
สิบปากมีราชบัญชา อนิจจาควรหรือช่างว่าได้
จะให้กูผู้มีฤทธิไกร งอนง้อพวกไอ้ปัจจามิตร
เป็นที่อัปยศอดสู แก่หมู่เทวานักสิทธ์
จะสำรวลสรวลเล่นเป็นนิจ ชั่วพระอาทิตย์พระจันทร์
ตรัสแล้วเสด็จยุรยาตร จากอาสน์พรรณรายฉายฉัน
ไม่ดูหมู่สนมกำนัล ก็เข้าห้องสุวรรณอันรูจี ฯ
๏ เอนองค์ลงเหนือบรรจถรณ์ ยอกรก่ายพักตร์ยักษี
นิ่งนึกตรึกไปด้วยไพรี อันสงครามครั้งนี้อาจนัก
มนุษย์ชำนาญในการศร โยธาวานรก็มือหนัก
อันในสุริย์วงศ์พงศ์ยักษ์ ให้ยกออกหักครั้งใด
แตกตายพ่ายแพ้มาหลายหน ไม่ทนฝีมือมันได้
จนตัวกูยกออกไป ชิงชัยก็เสียทีมา
สิ้นหมู่ม้ารถคชสาร จตุรงค์ทวยหาญซ้ายขวา
ตายยับนับสมุทรคณนา ข้าศึกยิ่งกล้ากำเริบฤทธิ์
จำกูจะตั้งอาหุดี พิธีอุโมงค์กาลากิจ
ให้คงทนสาตราปัจจามิตร จึ่งจะคิดไปแก้แค้นมัน ฯ
๏ ตริแล้วสระสรงทรงเครื่อง อร่ามเรืองพรรณรายฉายฉัน
พอรุ่งแสงสีรวีวรรณ กุมภัณฑ์ออกพระโรงรัตนา ฯ
๏ ครั้นถึงจึ่งนั่งเหนืออาสน์ พร้อมเสนามาตย์ซ้ายขวา
แล้วมีพระราชบัญชา สั่งเปาวนาสูรอสุรี
จงขุดอุโมงค์ลงใต้ดิน แทบนิลกาลาคีรีศรี
ให้โอฬารสะอ้านสะอาดดี พร้อมเครื่องบัตรพลีกาลาไฟ
แล้วจึ่งเอาแผ่นศิลา สำหรับปิดมหาอุโมงค์ใหญ่
กูจะตั้งพิธีอดใจ ชุบกายาให้มีฤทธิ์
แม้นครบเจ็ดคืนเจ็ดวัน กายนั้นจะเป็นกายสิทธิ์
ถึงอาวุธสามภพจบทิศ จะมล้างชีวิตไม่วายปราณ
แล้วจะเอานํ้าทิพมนต์ มาแต่งรี้พลทวยหาญ
เราจึ่งจะยกออกรอนราญ ผลาญหมู่อริราชไพรี ฯ
๏ บัดนั้น จึ่งเปาวนาสูรยักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ เกณฑ์หมู่พหลพลมาร ถือตะกร้าสิ่วขวานพร้อมหน้า
ทั้งชะแลงจอบเสียมมีดพร้า เสร็จแล้วก็พากันรีบไป ฯ
๏ ครั้นถึงซึ่งเนินสีขริน อันชื่อนิลกาลาเขาใหญ่
จึ่งสั่งรี้พลสกลไกร ให้ขุดอุโมงค์อันโอฬาร ฯ
๏ บัดนั้น ฝ่ายพวกโยธาทวยหาญ
ต่างคนต่างเข้าจับการ ขุดขนอลหม่านพร้อมกัน ฯ
๏ เสร็จแล้วก็ตั้งบัลลังก์รัตน์ ภายใต้เศวตฉัตรฉายฉัน
ดาดเพดานห้อยพู่พวงสุวรรณ แขวนคั่นอัจกลับสลับมา
มีทั้งประทีปแก้วทอง สองข้างผนังซ้ายขวา
สุจหนี่ปูลาดสะอาดตา ตั้งเครื่องบูชาบัดพลี
ดอกไม้เจ็ดสีสิ่งละพัน ใส่พานสุวรรณต่างสี
ทั้งหม้อทองหม้อแก้วรูจี วารีเต็มตั้งไว้ชั้นใน
แล้วสั่งอสุรกุมภัณฑ์ ให้ช่วยกันยกแผ่นศิลาใหญ่
มาวางใกล้ปากอุโมงค์ไว ตามในพระราชบัญชา ฯ
๏ เมื่อนั้น ท้าวยี่สิบกรยักษา
ครั้นเสร็จอุโมงค์อลงการ์ เสด็จมาที่สรงสาคร ฯ
๏ สนานกายด้วยสายกระแสสินธุ์ หอมตลบอบกลิ่นเกสร
ทรงสุคนธาทิพย์กำจร อุทุมพรพื้นขาวเครือวัลย์
บงเฉียงโขมพัตถ์ภูษา งามสง่าดั่งพรหมรังสรรค์
สอดสายธุรำพรายพรรณ ทรงประคำสุวรรณรูจี
เจิมจุณมุ่นชฎาห่อเกศ เอาเพศเป็นเทพฤๅษี
รัตนโกปินำเกี้ยวโมลี เสร็จแล้วอสุรีมาขึ้นรถ ฯ
๏ ให้เลิกโยธาพลากร สารถีขับจรดั่งลมกรด
หมายนิลกาลาบรรพต เลี้ยวลดไปตามมรคา ฯ
๏ ครั้นถึงมีราชบรรหาร สั่งเสนามารยักษา
กูจะตั้งกิจวิทยา อยู่ในมหาอุโมงค์นี้
เอ็งเอาแผ่นผาปิดประตู อย่าให้ใครรู้จักที่
เกลี่ยทรายปรายกลบให้จงดี แล้วพาหมู่อสุรีกลับไป
กำหนดเจ็ดวันจงมา เปิดปากมหาอุโมงค์ใหญ่
กูจะยกออกไปชิงชัย สังหารพวกภัยให้วายปราณ
สั่งเสร็จเสด็จยุรยาตร จากอาสน์รถแก้วมุกดาหาร
งามดั่งบรมพรหมาน ลงสถานอุโมงค์พิธี ฯ
๏ บัดนั้น จึ่งเปาวนาสูรยักษี
รับสั่งพระองค์ทรงธรณี อสุรีเรียกเร่งพลไกร
ให้ยกแผ่นผาอันไพศาล ปิดปากทวารอุโมงค์ใหญ่
เอาทรายเรี่ยเกลี่ยกลบลงไว้ นายไพร่ก็พากันกลับมา ฯ
๏ เมื่อนั้น ทศเศียรสุริย์วงศ์ยักษา
ยืนอยู่แทบอุโมงค์ทวารา ก็อ่านคาถาพญามนต์ ฯ
๏ เดชะพระเวทขุนยักษ์ ศิลาหนักลั่นเลื่อนลงสามหน
ตรึงแน่นกับแผ่นสุธาดล ดั่งหนึ่งสายยนต์มาผูกไว้
ถึงมนุษย์ครุฑาสุรารักษ์ จะยกผลักเท่าไรก็ไม่ไหว
เสร็จแล้วจึ่งตรงเข้าไป ยังในมณฑลพิธีกรรม์ ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
ยอกรเหนือเกล้าอภิวันท์ กุมภัณฑ์เข้ากองกูณฑ์กาลา
แล้วนั่งสมาธิสำรวมจิต คิดคุณพรหเมศนาถา
หลับเนตรร่ายเวทวิทยา อสุราแน่นิ่งไม่ติงกาย ฯ
๏ เมื่อนั้น พระตรีภพลบโลกทั้งหลาย
บรรทมเหนือแท่นแก้วแพรวพราย จนพระสุริย์ฉายเรืองรอง
สกุณาตื่นตาโบยบิน โกกิลส่งเสียงสำเนียงก้อง
ฝูงแมลงผึ้งภุมรีทอง ร่อนร้องเชยซาบสุมามาลย์
พระพายชายพัดมาอ่อนอ่อน พากลิ่นเกสรหอมหวาน
เสียงชะนีโหยไห้ในดงดาน พระอวตารตื่นจากนิทรา ฯ
๏ จึงชำระสระสรงทรงเครื่อง อร่ามเรืองดั่งเทพเลขา
เสด็จยุรยาตรคลาดคลา ออกสุวรรณพลับพลารูจี ฯ
๏ พร้อมด้วยสุครีพหนุมาน องคตหลานท้าวโกสีย์
ทั้งสิบแปดมงกุฎเสนี น้อมเกล้าดุษฎีประนมกร
ดั่งหนึ่งดาราในอากาศ เดียรดาษจำรัสประภัสสร
แวดล้อมซึ่งดวงศศิธร อันเขจรอยู่กลางเมฆา
จึ่งมีพระราชบรรหาร แก่โหราจารย์ยักษา
วันนี้เหตุใดทัพลงกา จึ่งไม่ยกออกมาชิงชัย
ให้ศึกว่างอยู่ประหลาดนัก ทศพักตร์นั้นคิดเป็นไฉน
หรือจะทำกลประการใด สงสัยเป็นพ้นพันทวี ฯ
๏ บัดนั้น พิเภกสุริย์วงศ์ยักษี
ได้ฟังบรรหารพระจักรี อสุรีจับยามสามตา ฯ
๏ กำหนดโดยในไตรเพท ตามซึ่งสังเกตของยักษา
ก็รู้แจ้งไม่แคลงวิญญาณ์ น้อมเกล้าวันทาแล้วทูลไป
อันซึ่งศึกว่างอยู่วันนี้ เพราะยักษีเสียสองทัพใหญ่
สัตลุงตรีเมฆนั้นบรรลัย ไม่มีใครจะออกมาราญรอน
ครั้นตัวจะยกออกมาเอง ก็เกรงเดชพระองค์ทรงศร
บัดนี้ท้าวยี่สิบกร ไปซ่อนทำกิจวิทยา
ในอุโมงค์เชิงนิลสีขเรศ ท่ามกลางนิเวศน์ยักษา
ปากช่องนั้นปิดด้วยศีลา แม้นว่าครบเจ็ดราตรี
กายาจะกลับเป็นเพชร สำเร็จปรารถนายักษี
อันนิ้วพญาอสุรี แม้นชี้ผู้ใดจะวายปราณ
ถึงจะแต่งพลก็ได้ด้วย ใครฆ่าไม่ม้วยสังขาร
ขอให้สุครีพผู้ชัยชาญ นิลนนท์หนุมานฤทธิไกร
ไปยังลงกาธานี ทำลายพิธีเสียให้ได้
สงครามจะไม่ลำบากใจ แก่หมู่ไพร่พลโยธา ฯ
๏ เมื่อนั้น พระนารายณ์สุริย์วงศ์นาถา
ได้ฟังพิเภกอสุรา ผ่านฟ้ามีราชโองการ
ตรัสสั่งลูกพระสุริยน วายุบุตรนิลนนท์ใจหาญ
สามนายผู้ปรีชาชาญ ตัวท่านจงพากันรีบไป
ยังกรุงลงกาธานี มล้างกิจพิธีอุโมงค์ใหญ่
ของไอ้ทศกัณฐ์จังไร อย่าให้สำเร็จดั่งจินดา ฯ
๏ บัดนั้น สามกระบี่ผู้มียศถา
รับสั่งถวายบังคมลา ออกจากพลับพลาพร้อมกัน ฯ
๏ ต่างตนสำแดงแผลงฤทธิ์ ทศทิศสะเทือนเลื่อนลั่น
อากาศมืดคลุ้มชอุ่มควัน พากันเหาะไปโดยอัมพร ฯ
๏ ดั้นหมอกออกกลีบเมฆา หมายนิลกาลาสิงขร
สามนายผู้มีฤทธิรอน ก็ร่อนลงยังยอดคีรี
แลไปในพื้นสุธาดล เห็นพวกพลหมู่ยักษี
เที่ยวพ่านไปทั้งธานี กระบี่จึ่งปรึกษากัน
ซึ่งเราจะมล้างพิธีการ ทศเศียรขุนมารโมหันธ์
แต่ในเพลากลางวัน พวกมันจะเห็นกายา
จะไม่สำเร็จราชกิจ ของพระจักรกฤษณ์นาถา
จำจะร่ายเวทกำบังตา พวกพลอสุราในธานี
ว่าแล้วจึ่งสามวานร ยอกรเหนือเกล้าเกศี
หลับเนตรสำรวมอินทรีย์ ขุนกระบี่ร่ายเวทกำบังกาย ฯ
๏ เดชะพระเวทอันเชี่ยวชาญ บันดาลกายาแลเงาหาย
ลงจากบรรพตทั้งสามนาย เที่ยวตร่ายดูแผ่นศิลา ฯ
๏ มิใคร่จะพบตำบล ก็พากันเวียนวนค้นหา
แลไปที่เชิงบรรพตา ก็เห็นแผ่นผาเป็นสำคัญ
ชะรอยว่าปากอุโมงค์ อยู่ตรงที่นี้เป็นแม่นมั่น
สามนายก็เข้าช่วยกัน ยกศิลานั้นทันที ฯ
๏ จะทำอย่างไรก็ไม่เคลื่อน ไหวเขยื้อนขึ้นได้จากที่
แต่ปลํ้าปลุกขลุกขลุ่ยเป็นโกลี จนสิ้นแรงอินทรีย์แลความคิด
ลูกพระสุริยาจึ่งว่าไป ศิลานี้เป็นไฉนเห็นผิด
ชะรอยทศกัณฐ์บันดาลฤทธิ์ ปิดไว้ด้วยเวทมนตรา
วายุบุตรจงไปแจ้งความ ถามพญาพิเภกยักษา
ได้เนื้อความแล้วจงรีบมา เราสองจะท่าอยู่ที่นี้ ฯ
๏ บัดนั้น หนุมานผู้ชาญชัยศรี
รับคำน้าชายด้วยยินดี ชุลีกรแล้วรีบเหาะไป ฯ
๏ เลื่อนลอยมาโดยอากาศ ดั่งพญาครุฑราชตัวใหญ่
ครั้นถึงสุวรรณพลับพลาชัย ก็ลงในพ่างพื้นพสุธา
จึ่งไปคำรพอภิวันท์ พิเภกกุมภัณฑ์ยักษา
แถลงแจ้งความแต่ต้นมา พระน้าจะคิดกระไรดี ฯ
๏ บัดนั้น พญาพิเภกยักษี
ได้ฟังหนุมานพาที อสุรีจึ่งตอบคำไป
อันศิลาปิดปากอุโมงค์นั้น ถึงนักสิทธ์เทวัญไม่ยกได้
ด้วยเจ้าลงกากรุงไกร ร่ายเวทผูกไว้ตรึงตรา
จงเอานํ้าล้างเท้าสตรี มารดลงในที่แผ่นผา
ก็จะเสื่อมฤทธิ์วิทยา นัดดาจงเร่งไปคิดกัน ฯ
๏ บัดนั้น ลูกพระพายเทวารังสรรค์
ได้ฟังพิเภกกุมภัณฑ์ ยอกรอภิวันท์แล้วกลับไป ฯ
๏ มาถึงเชิงนิลกาลา แทบปากมหาอุโมงค์ใหญ่
พอสิ้นแสงสุริโยอโณทัย แขไขส่องสว่างกระจ่างฟ้า
จึ่งแจ้งแก่สุครีพน้าชาย โดยดั่งอุบายพิเภกว่า
อันตัวข้านี้จะกราบลา ไปหาเบญกายอสุรี
ขอน้ำล้างเท้าอัคเรศ มาแก้พระเวทยักษี
ว่าแล้วนบนิ้วอัญชุลี ขุนกระบี่ก็เหาะไปด้วยฤทธิ์ ฯ
๏ ครั้นถึงนิเวศน์วังสถาน แสนสนุกโอฬารดั่งดุสิต
แอบอยู่ซ่อนหมู่ปัจจามิตร แล้วอ่านวิษณุเวทอันศักดา ฯ
๏ ทั้งตัวแลเงาก็สูญหาย ลูกพระพายแสนโสมนัสสา
ขึ้นบนปราสาทอสุรา เที่ยวหาเบญกายเทวี ฯ
๏ ค้นทุกแห่งห้องปราสาท ทั่วราชนิเวศน์ยักษี
พบนางนั่งกรองสุมาลี มีความยินดีเป็นพ้นนัก
จึ่งคลายพระเวทกำบังตา สำแดงกายาให้ประจักษ์
นั่งลงแอบองค์นงลักษณ์ เชยพักตร์รับขวัญนงคราญ ฯ
๏ เมื่อนั้น เบญกายเยาวยอดสงสาร
ครั้นเห็นคำแหงหนุมาน ยินดีปานได้ฟากฟ้า
ลดองค์ถอยลงจากอาสน์ นบนิ้วกราบบาททั้งซ้ายขวา
ความรักความแค้นแน่นอุรา กัลยาค้อนให้แล้วพาที
คิดไฉนจึ่งเข้ามาหาน้อง ถึงที่ในห้องปราสาทศรี
อันเป็นนิเวศน์อสุรี ไม่กลัวชีวีจะวายปราณ ฯ
๏ บัดนั้น วายุบุตรผู้ปรีชาหาญ
ส้วมสอดกอดองค์นงคราญ แล้วตอบพจมานด้วยสุนทร
ว่าไยฉะนี้นะนงลักษณ์ ใช่พี่ไม่รักดวงสมร
จนใจด้วยองค์พระสี่กร ใช้ให้ราญรอนไพรี
ยังไม่เสร็จณรงค์สงคราม โฉมงามจึ่งร้างห่างพี่
บัดนี้รับสั่งพระจักรี ให้มาล้างพิธีทศกัณฐ์
จนใจด้วยแผ่นศิลา ปิดปากมหาอุโมงค์มั่น
จะขอนํ้าล้างเท้าของเจ้านั้น ไปแก้เวทมันให้เสื่อมคลาย ฯ
๏ เมื่อนั้น นวลนางเบญกายโฉมฉาย
ได้ฟังวาจาลูกพระพาย บรรยายเห็นจริงทุกสิ่งไป
จึ่งยื่นหัตถ์ไปหยิบขันทอง ล้างเท้าแล้วรองส่งให้
พิศพักตร์ภัสดาก็อาลัย อรไทนบนิ้วอัญชุลี ฯ
๏ บัดนั้น หนุมานผู้ชาญชัยศรี
ได้น้ำล้างเท้านางเทวี จึ่งมีสุนทรวาจา
เจ้าค่อยอยู่เถิดดวงสมร อย่าอาวรณ์เศร้าโทมนัสสา
อันตัวพี่นี้จะขอลา ว่าแล้วก็เหาะกลับไป ฯ
๏ ข้ามพระนิเวศน์อสุรี ถึงที่ปากมหาอุโมงค์ใหญ่
ก็เอานํ้าล้างเท้าอรไท รดลงในหน้าศิลา
สุครีพกับนิลนนท์นั้น ก็ชวนกันเข้ายกแผ่นผา
อันปิดอุโมงค์ทวารา ด้วยกำลังกายาพานรินทร์ ฯ
๏ อันซึ่งพระเวทขุนมาร ก็บันดาลเสื่อมคลายหายสิ้น
ศิลาหลุดขึ้นจากดิน ขุนกระบินทร์ก็โยนไปด้วยฤทธิ์
จึ่งเห็นทศพักตร์ยักษี บูชาพิธีกาลากิจ
อยู่เหนือแท่นแก้วชวลิต สำรวมจิตจำเริญภาวนา
สามนายชื่นชมโสมนัส ตบหัตถ์สำรวลสรวลร่า
กวัดแกว่งอาวุธอันศักดา ก็พากันเดินตรงลงไป ฯ
๏ องอาจดั่งสามไกรสร อันเห็นกุญชรในป่าใหญ่
ลูกพระอาทิตย์ฤทธิไกร เข้าใกล้โถมถีบอสุรี
นิลนนท์ก็ตบด้วยเท้าซ้าย ลูกพระพายจิกเศียรยักษี
ลากลงจากแท่นมณี กลุ้มกันทุบตีเป็นโกลา ฯ
๏ เมื่อนั้น ท้าวทศพักตร์ยักษา
ตกใจก็ลืมนัยนา แลมาเห็นสามวานร
เข้ากลุ้มรุมรอบทั้งกาย ฉุดลากวุ่นวายตีต้อน
อดใจมิได้ต่อกร ราญรอนสัประยุทธ์ชิงชัย
ตั้งอยู่ในที่อุเบกขา จะโกรธาสักหน่อยก็หาไม่
เดชะพระเวทอันเกรียงไกร มิได้เจ็บชํ้าอินทรีย์
จะทำเท่าไรก็นิ่งขึง ดั่งหนึ่งใช่ตัวยักษี
อดกลั้นถือมั่นในขันตี จะให้เสร็จพิธีดั่งจินดา ฯ
๏ บัดนั้น ลูกพระอาทิตย์ฤทธิ์กล้า
เห็นทศกัณฐ์ไม่โกรธา หลับตานิ่งขึงตะบึงไป
ทรหดอดกลั้นคงทน จะระคายเส้นขนก็หาไม่
แต่ประหารราญรอนจนอ่อนใจ จึ่งว่าไปแก่ศรีหนุมาน
เราทำอสุราก็น่าโกรธ ไม่พิโรธออกต่อกำลังหาญ
คิดไฉนจะได้ราชการ ของพระอวตารในครั้งนี้ ฯ
๏ บัดนั้น ลูกพระพายเทวัญเรืองศรี
ได้ฟังจึ่งตอบวาที ข้านี้คิดเห็นโดยปัญญา
อันโลกีย์เป็นที่แหนหวง ดั่งบ่วงผูกพันทั่วหล้า
อันวิสัยไตรโลกธรรมดา เสน่หาโทโสใกล้กัน ฯ
๏ บัดนั้น สุครีพลูกพระสุริย์ฉัน
ได้ฟังหลานรักร่วมชีวัน ตบมือสรวลสันต์แล้วตอบไป
อันความคิดสิ่งนี้ดีนัก แหลมหลักไม่มีที่เปรียบได้
ตัวเจ้าผู้มีฤทธิไกร จงเข้าไปในวังอสุรี
สะกดพามณโฑนงลักษณ์ อันเป็นเมียรักของยักษี
มายังอุโมงค์พิธี ทำให้สามีมันโกรธา ฯ
๏ บัดนั้น วายุบุตรวุฒิไกรใจกล้า
รับคำลูกพระสุริยา ชุลีลาแล้วรีบเหาะไป ฯ
๏ ครั้นถึงพระนิเวศน์วังสถาน หนุมานผู้มีอัชฌาสัย
ลงจากอากาศด้วยว่องไว ยังในพ่างพื้นปถพี ฯ
๏ ยืนอยู่ที่ท้องสนามจันทร์ ยอกรอภิวันท์เหนือเกศี
ก็ร่ายพระเวทอันฤทธี ขุนกระบี่กำบังนิทรา ฯ
๏ บัดนั้น ฝ่ายหมู่อสูรยักษา
ซึ่งนั่งยามตามไฟตรวจตรา ครั้นต้องวิทยาพานรินทร์
ให้ง่วงงุนซุนไปไม่สมประดี โยธีทั้งนั้นก็หลับสิ้น
ล้มกลาดดาษพื้นแผ่นดิน อสุรินทร์บ่นเพ้อละเมอไป ฯ
๏ บัดนั้น คำแหงหนุมานทหารใหญ่
เห็นหมู่พหลพลไกร หลับใหลไม่รู้อินทรีย์
ขุนกระบี่ก็เดินเข้ามา ขึ้นมหาปราสาทยักษี
แอบกายร่ายเวทอันฤทธี สะกดฝูงนารีพระกำนัล ฯ
๏ ครั้นถ้วนคำรบเจ็ดท่า พสุธาสะเทือนเลื่อนลั่น
มืดพยับอับสิ้นแสงจันทร์ ทวารนั้นก็เปิดออกไป ฯ
๏ เมื่อนั้น มณโฑเยาวยอดพิสมัย
อยู่ในมหาปราสาทชัย กับฝูงนางในบริวาร
อำไพดั่งดวงศศิธร ดารากรแวดล้อมฉายฉาน
ครั้นต้องพระเวทหนุมาน ก็บันดาลให้เคลิ้มสมประดี ฯ
๏ อันหมู่พระสนมทั้งนั้น ก็ล้มหลับทับกันอยู่กับที่
ทั้งองค์อัครราชเทวี ไม่มีผู้ใดจะตื่นตา ฯ
๏ บัดนั้น วายุบุตรวุฒิไกรใจกล้า
ครั้นเสร็จสะกดนิทรา เข้าในมหาปราสาทชัย ฯ
๏ เห็นหมู่อนงค์กำนัล นอนหลับทับกันไม่นับได้
ละเมอเพ้อบ่นวุ่นไป ไม่เป็นสติสมประดี
แต่นางมณโฑบังอร นอนอยู่บนแท่นมณีศรี
ก็อุ้มองค์อัครราชเทวี ได้แล้วขุนกระบี่ก็เหาะมา ฯ
๏ ครั้นถึงจึ่งวางนางลง เคียงองค์ทศพักตร์ยักษา
แก้เวทให้ฟื้นกายา แล้วมีวาจาประกาศไป
เหวยเหวยดูก่อนทศพักตร์ เมียรักของเอ็งหรือมิใช่
ว่าพลางเย้าหยอกอรไท คว้าไขว่ฉุดคร่าทั้งสามนาย ฯ
๏ เมื่อนั้น นวลนางมณโฑโฉมฉาย
ตกใจปิ้มชีพชีวาวาย ทั้งเจ็บทั้งอายแสนทวี
ร้องตรีดหวีดขึ้นทันใด ทรามวัยกอดองค์ยักษี
จงช่วยเมียด้วยพระภูมี สามกระบี่ไปพาเอาข้ามา ฯ
๏ เมื่อนั้น ทศเศียรสุริย์วงศ์ยักษา
ลืมเนตรเห็นองค์วนิดา วานรฉุดคร่าวุ่นไป
ความแค้นสุดที่จะอดกลั้น ตัวสั่นกริ้วโกรธดั่งเพลิงไหม้
ฉวยหักเอาคันฉัตรชัย เข้าไล่สังหารราญรอน ฯ
๏ บัดนั้น ทั้งสามทหารชาญสมร
รับรองป้องกันประจัญกร วานรเยาะเย้ยอสุรี
สุครีพชี้หน้าแล้วหัวร่อ หลอกล้อให้ไล่แล้วแกล้งหนี
วายุบุตรนิลนนท์ผู้ฤทธี สองกระบี่คว้าไขว่กัลยา
แล้วร้องว่าเหวยขุนมาร เป็นไรไม่อ่านคาถา
นิ่งนั่งตั้งใจภาวนา โกรธาว้าวุ่นด้วยอันใด
ส่วนเมียของเอ็งนั้นเอ็งรัก ไปลักเมียเขาสิทำได้
หากว่าพระตรีภูวไนย ให้กูมาล้างพิธี
หาไม่จะฆ่าให้อาสัญ ไม่ไว้ชีวันยักษี
เกรงล่วงบรรหารพระจักรี ว่าแล้วสามกระบี่ก็เหาะมา ฯ
๏ ครั้นถึงสุวรรณพลับพลาชัย พออุทัยส่องสว่างพระเวหา
สามนายลงจากเมฆา พากันมาเฝ้าพระภูธร ฯ
๏ ต่างตนน้อมเกล้าบังคมบาท พระตรีภูวนาถทรงศร
ลูกพระอาทิตย์ฤทธิรอน ชุลีกรแล้วกราบทูลไป
อันซึ่งข้าบาททั้งสามนี้ ไปล้างพิธีอุโมงค์ใหญ่
ของทศกัณฐ์ชาญชัย ก็ได้สำเร็จดังบัญชา ฯ
๏ เมื่อนั้น พระกฤษณุรักษ์นาถา
ได้ฟังลูกพระสุริยา ผ่านฟ้าแสนโสมนัสนัก
จึ่งตรัสสรรเสริญสามกระบี่ มิเสียทีปรีชาแหลมหลัก
ควรที่เป็นวงศ์สุรารักษ์ ดั่งแก้วจักรพรรดิอันศักดา
ใช้ไหนก็ได้ดั่งใจนึก เป็นเขี้ยวศึกอาจองแกล้วกล้า
ความชอบนั้นพ้นคณนา หาทั้งใต้ฟ้าไม่เทียมทัน
ตรัสแล้วเสด็จยุรยาตร จากอาสน์พรรณรายฉายฉัน
กรายกรย่างเยื้องจรจรัล เข้าสุวรรณพลับพลารูจี ฯ
๏ เมื่อนั้น ท้าวราพณาสูรยักษี
ครั้นเสียการกิจพิธี อสุรีสลดระทดใจ
ยิ่งคิดยิ่งแค้นแน่นจิต ดั่งปืนพิษเสียบทรวงไม่ถอนได้
พระหัตถ์อุ้มองค์อรไท เหาะไปนิเวศน์อสุรา ฯ
๏ ครั้นถึงก็เข้าในปราสาท อันโอภาสจำรัสพระเวหา
วางองค์อัครราชกัลยา เหนือแท่นรัตนารูจี ฯ
๏ เอนองค์ลงเหนือบรรจถรณ์ พระกรก่ายพักตร์ยักษี
นิ่งนึกตรึกไปด้วยไพรี ทวีทุกข์รุมรึงตะลึงกาย
ให้อัดอั้นตันใจเจ็บจิต ดั่งปืนพิษติดทรวงไม่รู้หาย
ด้วยเสียรักสุดแค้นแสนอาย ตรีโลกทั้งหลายจะไยไพ
แต่นอนนิ่งกลิ้งกลับกับเขนย จะสรงเสวยโภชนาก็หาไม่
จนสิ้นแสงสุริโยอโณทัย ภูวไนยไม่ออกเสนา ฯ
๏ บัดนั้น ฝ่ายนางกำนัลซ้ายขวา
ครั้นเห็นพญาอสุรา นอนก่ายพักตราจาบัลย์
มิได้เข้าที่สรงเสวย ไม่ชมเชยปรีดิ์เปรมเกษมสันต์
พระจริตผิดไปกว่าทุกวัน นางกำนัลตระหนกตกใจ
พนักงานของใครก็เข้ามา ตรวจตราเตรียมเครื่องน้อยใหญ่
นั่งเฟี้ยมเฝ้าอยู่จะคอยใช้ ด้วยกลัวภัยพญาอสุรี ฯ
๏ เมื่อนั้น ทศเศียรสุริย์วงศ์ยักษี
ยักษาคั่งแค้นแสนทวี แสนเทวษในที่ไสยา
ไสยาสน์กรก่ายพักตร์ถวิล เทวษด้วยไพรินมาเข่นฆ่า
เข่นเคี่ยวล้างวงศ์อสุรา อสุรีมรณามากมาย
มากหมดม้ารถคชสาร คชสีห์ทวยหาญทั้งหลาย
ทั้งเหล่าพระเวทอันเพริศพราย เพริศพร้อมหมายชนะไพริน
ไพรีได้ไอ้พิเภกไว้ พิเภกเล่าสาวไส้ออกให้สิ้น
ให้เสียสูญสุริย์วงศ์พรหมินทร์ พรหเมศก็จะสิ้นทั้งลงกา ฯ
๏ โอ้อนิจจาพิเภกเอ๋ย กระไรเลยไม่คิดถึงวงศา
เสียแรงร่วมท้องกันมา ควรหรือนับว่าผู้อื่นดี
แต่คิดคิดก็แสนสุดคิด กลุ้มจิตร้อนใจดั่งไฟจี่
ไม่สนิทนิทราในราตรี จนรวีส่องฟ้าสุธาธาร ฯ
๏ จึ่งคิดได้ว่าองค์พระสหาย เพื่อนตายร่วมชีพสังขาร
ชื่อสัทธาสูรขุนมาร ผ่านกรุงอัสดงค์พารา
ทรงอานุภาพเกรียงไกร ปราบได้ทั่วทศทิศา
กับวิรุญจำบังนัดดา เป็นบุตรพญาทูษณ์อสุรินทร์
วิทยาประเสริฐเลิศชาย กำบังกายหายตัวก็ได้สิ้น
อานุภาพปราบได้ทั้งแดนดิน ถึงอินทร์พรหมก็เกรงฤทธิ์นัก
จะหามาปรึกษาการณรงค์ ให้สององค์ยกพลออกไปหัก
ฆ่ามนุษย์พี่น้องรามลักษมณ์ กับวานรปรปักษ์ให้บรรลัย
คิดแล้วสระสรงทรงเครื่อง อร่ามเรืองพักตร์ผ่องดั่งแขไข
เสด็จจากห้องแก้วแววไว ออกไปยังท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่อสุรกุมภัณฑ์ อภิวันท์เกลื่อนกลาดดาษดา
จี่งมีพระราชบรรหาร สั่งมโหทรมารยักษา
ให้แต่งพระราชสารา ไปมหาอัสดงค์ธานี
เชิญสัทธาสูรสหายรัก มาคิดฆ่ารามลักษมณ์กระบี่ศรี
หาทั้งนัดดาร่วมชีวี มีนามวิรุญจำบัง
อันเรืองฤทธาศักดาเดช เชี่ยวชาญพระเวทอาคมขลัง
ทรงทั้งมหากำลัง ยังกรุงจารึกนครา ฯ
๏ บัดนั้น จึ่งมโหทรมารยักษา
ก้มเกล้ารับราชบัญชา ออกมาจากท้องพระโรงคัล ฯ
๏ จึ่งให้อาลักษณ์เขียนสาร ลงในลานทองฉายฉัน
เสร็จใส่กล่องแก้วแพรวพรรณ ปิดตราสำคัญอสุรี
แล้วจึ่งสั่งให้เสนา ชื่อว่านนทจิตรยักษี
ไปยังอัสดงค์ธานี โดยมีพระราชบัญชาการ
ให้นนทไพรีรีบไป กรุงไกรจารึกราชฐาน
หาวิรุญจำบังขุนมาร เป็นการร้อนเร่งให้รีบมา ฯ
๏ บัดนั้น ทั้งสองอสูรยักษา
รับสารรับสั่งเสนา เผ่นขึ้นอาชารีบไป ฯ
๏ ฝ่ายนนทจิตรขุนมาร ขับม้าทะยานเป็นย่างใหญ่
ก็ถึงอัสดงค์เวียงชัย ตรงเข้ายังในธานี ฯ
๏ จึ่งลงจากสินธพชาติ อสุราชูราชสารศรี
ไปหาเสนาธิบดี ยังที่ลูกขุนณศาลา ฯ
๏ แจ้งว่าลงกาพระนคร เกิดศึกราญรอนกันหนักหนา
พระจอมภพมีราชสารา ใช้ข้ามาเฝ้าพญามาร ฯ
๏ บัดนั้น เสนาผู้ใหญ่ใจหาญ
ได้แจ้งแห่งข้อราชการ ก็พากันลนลานเข้าไป ฯ
๏ ครั้นถึงซึ่งมีตำแหน่งเฝ้า ต่างตนน้อมเกล้าบังคมไหว้
ทูลว่าพระองค์ทรงภพไตร อันครองพิชัยลงกา
มีพระบัญชาประกาศิต ให้นนทจิตรยักษา
จำทูลพระราชสารา มาเฝ้าเบื้องบาทาพระภูมี ฯ
๏ เมื่อนั้น ท้าวสัทธาสูรยักษี
แต่ออกนามพระสหายก็ยินดี ดั่งวารีทิพย์มาเจือใจ
จึ่งมีพระราชบรรหาร โองการประภาษปราศรัย
พระสหายรักร่วมฤทัย อันผ่านโภไคสวรรยา
ยังค่อยจำเริญในสมบัติ พูนสวัสดิ์บรมสุขา
ทั้งราชสุริย์วงศ์ในลงกา เสนาไพร่ฟ้าประชาชี
ปราศจากโรคันอันตราย พร้อมมูลสบายเกษมศรี
ฝนฟ้าตกตามฤดูดี หรือมีเภทพาลประการใด ฯ
๏ บัดนั้น นนทจิตรผู้มีอัชฌาสัย
ได้ฟังบรรหารภูวไนย บังคมไหว้สนองพระบัญชา
อันกรุงลงการาชฐาน เกิดการเคี่ยวเข็ญเข่นฆ่า
ไม่มีความสุขทุกเวลา แจ้งมาในลักษณ์ทุกประการ ฯ
๏ บัดนั้น เสนาอัสดงค์ใจหาญ
กราบลงกับเบื้องบทมาลย์ ก็เปิดกล่องคลี่อ่านไปทันที ฯ
๏ ราชสารองค์ท้าวสิบพักตร์ ปิ่นปักลงกาบุรีศรี
อวยพรสุนทรสวัสดี จำเริญราชไมตรีมีมา
ยังองค์พระบรมสหาย อันเลิศชายร่วมชีพสังขาร์
ผู้ผ่านอัสดงค์พารา เป็นมหาจรรโลงเลิศไกร
บัดนี้ลงกามงกุฎภพ เกิดการราญรบเป็นศึกใหญ่
ด้วยมนุษย์ลักษมณ์รามอาจใจ ได้พวกโยธาวานร
คณนาเจ็บสิบเจ็ดสมุทร ล้วนเรืองฤทธิรุทรดั่งไกรสร
จองถนนข้ามมหาสาคร มาราญรอนเคี่ยวฆ่าติดพัน
จนสิ้นจตุรงค์ทวยหาญ สุริย์วงศ์พงศ์มารที่แข็งขัน
ไม่มีใครจะช่วยโรมรัน พวกมันฮึกฮักอหังการ์
ขอเชิญพระสหายร่วมชีวิต มาช่วยคิดรณรงค์เข่นฆ่า
ให้เป็นเกียรติเลื่องชื่อลือชา ตราบสิ้นดินฟ้าธาตรี ฯ
๏ เมื่อนั้น ท้าวสัทธาสูรยักษี
แจ้งสารดาลเดือดดั่งอัคคี อสุรีขบเขี้ยวเคี้ยวฟัน
ผลุดลุกขึ้นจากบัลลังก์อาสน์ กระทืบบาทเพียงพื้นแผ่นดินลั่น
เหม่เหม่มนุษย์เท่าแมงวัน ฤทธิ์มันจะมีสักเพียงใด
กูจะหั่นมิให้แค้นคอกา บรรดาที่มาในทัพใหญ่
แต่นาทีเดียวไม่ยากใจ ให้สมน้ำหน้าไอ้สาธารณ์
ว่าแล้วตรัสสั่งแก่ขุนพล ให้จัดพหลทวยหาญ
กูจะไปช่วยคิดราชการ ยังสถานลงกาธานี ฯ
๏ บัดนั้น จึ่งนนทกาสูรยักษี
รับสั่งถวายอัญชุลี ออกมาจากที่พระโรงคัล ฯ
๏ เกณฑ์หมู่จตุรงค์ทะนงศึก เลือกล้วนห้าวฮึกแข็งขัน
พลช้างพื้นชาติฉัททันต์ ซับมันตัวกล้างางอน
ควาญหมอถือขอเงื้อง่า เริงร่าเหี้ยมหาญชาญสมร
หมู่ม้าพื้นพวกอัสดร ลำพองฤทธิรอนร้ายแรง
ผู้ขี่ควบขับเป็นกระบวน ถือทวนกรีดกรายกวัดแกว่ง
เหล่ารถล้วนหุ้มทองแดง จำหลักลายเครือแย่งพรายพรรณ
เทียมด้วยเสือสิงห์ไกรสร พาจรรวดเร็วดั่งจักรผัน
สารถีล้วนถือเกาทัณฑ์ ยืนยันเริงร่านในการยุทธ์
พลเท้าเลือกล้วนตัวดี ครบตามบาญชีสิบสมุทร
กรกุมเครื่องสรรพอาวุธ เตรียมกันอุตลุดเป็นโกลา ฯ
๏ เมื่อนั้น ท้าวสัทธาสูรยักษา
ครั้นเสร็จซึ่งจัดโยธา เสด็จมาโสรจสรงวาริน ฯ
๏ วารีโปรยปรายเป็นสายฝน ทรงสุคนธ์หอมฟุ้งจรุงกลิ่น
สนับเพลารายดวงโกมิน ภูษารูปกินรีรำ
ชายไหวชายแครงเครือหงส์ ฉลององค์พื้นตองเขียวขำ
ทับทรวงสังวาลบุษราคัม ประจำยามตาบทิศกุดั่นดวง
ทองกรพาหุรัดประดับเพชร ธำมรงค์เรือนเก็จรุ้งร่วง
มงกุฎแก้วเจียระไนดอกไม้พวง ห้อยห่วงกุณฑลกรรเจียกจร
แล้วขัดคทาเพชรรัตน์ พระหัตถ์นั้นจับธนูศร
ดั่งท้าวเวสสุวัณฤทธิรอน กรายกรขึ้นรถสุรกานต์ ฯ
๏ รถเอยรถศึก แลพิลึกล้วนดวงมุกดาหาร
กงสนั่นลั่นฟ้าสุธาธาร เพียงพิมานพรหเมศในโสฬส
เรือนแปรกแอกงอนอ่อนช้อย บัลลังก์ลอยเลื่อมแสงมรกต
บุษบกทรงฉลวยชวยชด ลายขดเครือแก้วกระหนกบัน
เทียมด้วยพญาไกรสร สารถีขับจรดั่งจักรผัน
มยุรฉัตรพัดโบกทานตะวัน กรรภิรุมย์ธงชัยไสวฟ้า
ปี่กลองฆ้องขานประสานเสียง สำเนียงครึกครั่นสนั่นป่า
พลมารขานโห่เป็นโกลา รีบเร่งโยธาดำเนินจร ฯ
๏ บัดนั้น ฝ่ายนนทไพรีชาญสมร
ครั้นถึงจารึกพระนคร ก็ลงจากอัสดรตัวดี
พอพระนัดดาชาญฉกรรจ์ ออกพวกพลขันธ์ยักษี
ก็เข้าไปก่อนหมู่อสุรี ยังที่พระโรงรัตนา ฯ
๏ น้อมเกล้าประณตบทบงสุ์ องค์วิรุญจำบังยักษา
ทูลว่าเกิดศึกในลงกา รบพุ่งเคี่ยวฆ่ามาช้านาน
จนสิ้นสุริย์วงศ์พงศ์พันธุ์ ม้ารถคชกรรม์ทวยหาญ
พระองค์มงกุฎเมืองมาร ผ่านฟ้าเดือดร้อนพระทัยนัก
ไม่มีใครต่างใจต่างตา ที่จะยกโยธาออกโหมหัก
จึ่งใช้นนทจิตรขุนยักษ์ ให้ถือศุภลักษณ์อักษรไป
ถึงพระสหายร่วมชีวี ยังบุรีอัสดงค์กรุงใหญ่
ให้ข้ามาเชิญภูวไนย เสด็จไปพิชัยลงกา ฯ
๏ เมื่อนั้น วิรุญจำบังยักษา
ฟังนนทไพรีอสุรา โกรธาดั่งไฟบรรลัยกาล
ฉิฉะมนุษย์กับเหล่าลิง เย่อหยิ่งฮึกฮักอวดหาญ
ไม่เกรงเดชสุริย์วงศ์พรหมาน กูจะผลาญให้สิ้นทั้งทัพชัย
ว่าแล้วมีราชวาที สั่งมหาเสนีผู้ใหญ่
เร่งเกณฑ์กองทัพอาชาไนย ให้ได้สิบสมุทรคณนา
แล้วผูกทั้งนิลพาหุ อันร้ายดุฤทธิแรงแข็งกล้า
กูจะไปช่วยองค์พระบิตุลา เข่นฆ่าอริราชไพรี ฯ
๏ บัดนั้น จึ่งนนทสูรยักษี
ก้มเกล้ารับราชวาที ถวายอัญชุลีแล้วออกมา ฯ
๏ เกณฑ์กระบวนล้วนหมู่ม้ารบ เลือกพื้นสินธพตัวกล้า
เหล่าหนึ่งสีดำดั่งกา ผูกเครื่องรจนาดาวทอง
ผู้ขี่เสื้อดำหมวกดำ ถือทวนกรายรำเคล่าคล่อง
หมู่หนึ่งสีแดงทั้งกอง ลำพองเริงร่านชาญฉกรรจ์
ผู้ขี่เสื้อแดงหมวกแดง ถือหอกกวัดแกว่งผัดผัน
กองหนึ่งพื้นพวกสีจันทร์ เหียนหันเผ่นโผนโจนทะยาน
นายขี่เสื้อหมวกโหมดทอง ถือปืนเมียงมองสำแดงหาญ
กองหนึ่งพื้นสีสำลาน[1] ผู้ขี่ถือขวานเป็นอาวุธ
ล้วนใส่เสื้อหมวกสีชมพู สี่หมู่เป็นพลสิบสมุทร
ผูกนิลพาหุฤทธิรุทร เตรียมกันอุตลุดเป็นโกลา ฯ
๏ เมื่อนั้น วิรุญจำบังยักษา
ครั้นรุ่งรางสางแสงสุริยา เสด็จมาสระสรงสาคร ฯ
๏ สนานองค์ทรงสุคนธวาริน หอมตลบอบกลิ่นเกสร
สอดใส่สนับเพลาเชิงงอน อุทุมพรภูษาท้องพัน
ชายแครงชายไหวไหวระยับ ฉลององค์ประดับทับทิมคั่น
ตาบทิศทับทรวงสังวาลวัลย์ ทองกรกุดั่นพาหุรัด
สอดใส่ธำมรงค์มรกต ครบหมดทั้งสิบนิ้วพระหัตถ์
ทรงมหามงกุฎดอกไม้ทัด กรรเจียกจรจำรัสกุณฑลพราย
แล้วขัดวชิราคทาวุธ กุมหอกฤทธิรุทรฉานฉาย
เสด็จจากแท่นสุวรรณพรรณราย กรายหัตถ์มาขึ้นอัสดร ฯ
๏ ม้าเอยม้าศึก โผนทะยานหาญฮึกดั่งไกรสร
ชาติเชื้อพลาหกฤทธิรอน สีดำอรชรทั้งกาย
ผูกเครื่องกุดั่นประดับพลอย สองหูพู่ห้อยเฉิดฉาย
เริงร่าดั่งม้าพระพาย หยาบคายฉกรรจ์พันลึก
ฝีเท้าเข้าออกไวว่อง เคล่าคล่องชำนาญในการศึก
แต่ได้ยินเสียงพลโห่ฮึก เผ่นสะอึกถึงราชศัตรู
ประดับด้วยอภิรุมชุมสาย ธงทิวริ้วรายเป็นคู่คู่
ปี่ฆ้องขานกลองมลายู ธงชัยนำหมู่ขนัดพล
เสียงเท้าสินธพสะเทือนลั่น ทหารโห่สนั่นกุลาหล
ผงคลีมืดกลุ้มโพยมบน ขับแข่งรีบร้นกันไป ฯ
๏ ครั้นถึงทวีปลงกา มรคามาร่วมทางใหญ่
พบทัพอัสดงค์กรุงไกร ออกจากชายไพรพนาวัน
จึ่งให้รีบพหลโยธี เสนาพาชีแข็งขัน
สองทัพเดินโดยอันดับกัน โห่สนั่นไปตามมรคา ฯ
๏ เมื่อนั้น ท้าวสัทธาสูรยักษา
ครั้นถึงพระนครลงกา จึ่งให้หยุดโยธาพลากร
ตั้งเป็นสองทัพคับคั่ง ยั้งไว้แต่นอกเมืองก่อน
แทบเชิงกำแพงพระนคร ซับซ้อนล้วนหมู่โยธี ฯ
๏ เมื่อนั้น วิรุญจำบังยักษี
ลงจากสินธพพาชี ไปถวายอัญชุลีพญามาร ฯ
๏ เมื่อนั้น ท้าวสัทธาสูรใจหาญ
สถิตเหนือรถแก้วสุรกานต์ เห็นหลานพระสหายเสด็จมา
รูปทรงคล้ายองค์ทศพักตร์ พญายักษ์แสนโสมนัสสา
สองกษัตริย์ปราศรัยด้วยปรีดา แล้วพากันเข้ายังธานี ฯ
๏ เมื่อนั้น องค์ท้าวสิบพักตร์ยักษี
เสด็จเหนือแท่นแก้วรูจี ในที่ท่ามกลางกุมภัณฑ์
แลเห็นพระสหายสัทธาสูร กับวิรุญจำบังหลานขวัญ
สององค์ผู้ร่วมชีวัน เสด็จมาด้วยกันก็ปรีดา
ดั่งใครเอานํ้าสุรามฤต มารดทรวงดวงจิตยักษา
ลงจากอาสน์แก้วแววฟ้า เสด็จมารับสองขุนมาร ฯ
๏ จูงกรพระสหายขึ้นร่วมอาสน์ อันโอภาสพรรณรายฉายฉาน
ภายใต้เศวตฉัตรสุรกานต์ ทั้งพระหลานนั่งเป็นอันดับกัน
สามกษัตริย์ถ้อยทีถ้อยคำรพ นอบนบด้วยใจเกษมสันต์
ผิวพักตร์ผ่องแผ้วดั่งดวงจันทร์ กุมภัณฑ์ปราศรัยกันไปมา ฯ
๏ เมื่อนั้น ท้าวสัทธาสูรยักษา
จึ่งมีสุนทรวาจา ถามเจ้าลงกากรุงไกร
อันศึกที่ยกมานี้ ฤทธีของมันเป็นไฉน
โยธากล้าหาญประการใด จึ่งมาทำได้ไม่เกรงกัน ฯ
๏ เมื่อนั้น ทศเศียรสุริย์วงศ์รังสรรค์
ฟังพระสหายร่วมชีวัน กุมภัณฑ์จึ่งกล่าววาจา
อันข้าศึกศักดาวรารุทร ทั้งสองมนุษย์กับลิงป่า
ราญรอนต่อกรด้วยกันมา แพ้พวกอสุราก็หลายที
โดยฤทธิ์ความคิดพอสู้ได้ จนใจด้วยพิเภกยักษี
มันไปเป็นไส้ไพรี ทั้งนี้จึ่งลำบากยากใจ
ถึงจะคิดกลศึกที่ลึกลํ้า มันแก้ไขแนะนำบอกให้
สุริย์วงศ์พงศ์พันธุ์จึ่งบรรลัย ยับไปเพราะไอ้ทรลักษณ์
ตัวข้าครั้งนี้นี่ขัดสน เหมือนเวียนวนอยู่ใกล้คมจักร
จึ่งให้ไปเชิญสหายรัก ผู้ทรงสิทธิศักดิ์เสด็จมา
หวังว่าจะเอาพระเดช เป็นฉัตรแก้วกั้นเกศยักษา
ทั่วทั้งพระนครลงกา ช่วยคิดเข่นฆ่าไพรี ฯ
๏ เมื่อนั้น ท้าวสัทธาสูรยักษี
ได้ฟังคั่งแค้นแสนทวี ดั่งหนึ่งอัคคีมาจ่อใจ
ดูดู๋พิเภกทรยศ คิดคดต่อพี่ก็เป็นได้
แกล้งผลาญพงศ์พันธุ์ให้บรรลัย ไอ้จังไรชั่วช้าอาธรรม์
ไม่เสียดายสุริย์วงศ์พรหเมศ อันเรืองเดชแผ่ทั่วสรวงสวรรค์
ดีแล้วจะได้เห็นกัน กูจะไว้ชีวันอย่าพึงคิด
จะฆ่าเสียทั้งมนุษย์วานร ให้ศรสูบกินโลหิต
จนสิ้นพวกพาลปัจจามิตร ที่มันอวดฤทธิ์ว่าตัวดี
พระสหายอย่าร้อนรนใจ ทำไมกับมนุษย์ทั้งสองศรี
ไว้นักงานข้าจะราวี ให้เป็นภัสม์ธุลีแหลกลาญ ฯ
๏ เมื่อนั้น ท้าวราพณาสูรใจหาญ
ฟังพระสหายบัญชาการ พญามารแสนโสมนัสนัก
จึ่งว่าแก่วิรุญจำบัง เจ้าผู้ทรงกำลังสิทธิศักดิ์
อันซึ่งสงครามรามลักษมณ์ ก็แจ้งประจักษ์อยู่กับใจ
พระสหายนี้รับจะรอนราญ ฝ่ายหลานจะคิดเป็นไฉน
จะออกไปด้วยช่วยชิงชัย หรือจะว่ากระไรนะนัดดา ฯ
๏ เมื่อนั้น วิรุญจำบังยักษา
ได้ฟังสมเด็จพระบิตุลา อสุราสนองพระวาที
อันสงครามครั้งนี้ก็เห็นหนัก ด้วยรามลักษมณ์พี่น้องสองศรี
ยิ่งด้วยศรสิทธิ์ราวี ทั้งพลกระบี่ก็มีฤทธิ์
อันหมู่พระญาติสุริย์วงศ์ รบพุ่งอาจองทะนงจิต
ไม่อุบายถ่ายเทด้วยความคิด จึ่งแพ้ปัจจามิตรทุกสิ่งไป
ครั้งนี้ออกไปราญรอน หลานหาทำการเช่นก่อนนั้นไม่
จะบังกายหายทั้งมโนมัย ถือหอกเข้าไล่ราวี
แทงเสียให้สิ้นทั้งกองทัพ ทำไมกับมนุษย์กระบี่ศรี
พระองค์ผู้ทรงธรณี อย่าเคืองใต้ธุลีบาทา ฯ
๏ เมื่อนั้น ท้าวยี่สิบกรยักษา
ได้ฟังพระราชนัดดา ดั่งอมฤตฟ้ามายาใจ
ลูบหลังแล้วมีประกาศิต เจ้าผู้ทรงฤทธิ์แผ่นดินไหว
ปรีชาเคล่าคล่องว่องไว ทำได้ดั่งนี้ประเสริฐนัก
แม้นเสร็จสงครามในลงกา บิตุลาจะให้ผ่านอาณาจักร
สืบในสุริย์วงศ์พงศ์ยักษ์ เป็นหลักโลกาธาตรี
ว่าแล้วจึ่งมีบรรหาร สั่งมโหทรมารยักษี
จงแต่งโภชนาสาลี อันมีเอมโอชโอชา
ทั้งเครื่องชัยบานมาถวาย พระสหายผู้ร่วมสังขาร์
กับองค์พระราชนัดดา เลี้ยงพลโยธากุมภัณฑ์ ฯ
๏ บัดนั้น มโหทรเสนาคนขยัน
รับสั่งองค์ท้าวทศกัณฐ์ ถวายบังคมคัลแล้วออกมา ฯ
๏ จึ่งสั่งนายเวรให้หมายบอก วิเสทในนอกซ้ายขวา
ตามมีพระราชบัญชา ขององค์พญาอสุรี ฯ
๏ บัดนั้น ฝ่ายนางวิเสทสาวศรี
แจ้งหมายจ่ายของเป็นโกลี มาทำตามที่พนักงาน
บ้างคั่วแกงพะแนงทอดมัน ครบครันสำเร็จทั้งของหวาน
จัดแจงแต่งใส่เครื่องอาน เทียบทานแต่ล้วนโอชา ฯ
๏ บัดนั้น ฝ่ายนางพระกำนัลซ้ายขวา
ยุพเยาว์เสาวภาคย์จำเริญตา แน่งน้อยโสภาวิลาวัณย์
บ้างแต่งตัวประกวดอวดโฉม ประโลมรักน่าชมภิรมย์ขวัญ
หวีหัวกันไรใส่น้ำมัน ผัดพักตร์เพียงจันทร์ไม่ราคี
สีขี้ผึ้งวาดกรายพรายพริ้ม จิ้มลิ้มโอษฐ์เอี่ยมทุกสาวศรี
นุ่งห่มต่างต่างอย่างดี ท่วงทีมารยาทสะอาดตา
พร้อมทั้งสิบสองกำนัลใน จัดไว้โดยซ้ายฝ่ายขวา
ยกเครื่องเนื่องเป็นอันดับมา ถวายองค์พญากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
จึ่งเชิญพระสหายร่วมชีวัน กับหลานขวัญเสวยสำราญใจ ฯ
๏ บัดนั้น ฝ่ายนางกำนัลน้อยใหญ่
ล้วนทรงโฉมเลิศลักษณ์อำไพ เข้ามาหมอบใช้อยู่งาน
ลางนางก็รินสุรา ใส่จอกรัตนามุกดาหาร
ถวายสามองค์พญามาร กราบกรานโบกปัดพัดวี ฯ
๏ ฝ่ายนางบำเรอก็ครวญขับ ร้องรับฉ่ำเฉื่อยเรื่อยรี่
โหยหวนโอดพันไปในที จับปี่สีซอนี่นัน
รำมะนาท้าทับสลับเสียง สำเนียงดั่งหนึ่งเพลงสวรรค์
ฉิ่งกรับขับขานประสานกัน เสนาะสนั่นเป็นที่ภิรมยา ฯ
๏ ฝ่ายนางระบำก็กรายกร ฟายฟ้อนร่ายรำทำท่า
แทรกเปลี่ยนวงเวียนไปมา เคล้าคลอรอหน้าพญายักษ์
แล้วรำร่อนอ้อนแอ้นกรีดกราย ย้ายเป็นนารายณ์ขว้างจักร
ชม้ายชายเนตรนงลักษณ์ ใส่จริตค้อนควักเป็นที
แล้วยกบาทนาดหัตถ์พร้อมกัน ผินผันเมียงม่ายชายหนี
งามเพียงนางเทพกินรี เป็นที่จำเริญนัยนา ฯ
๏ เมื่อนั้น ท้าวสัทธาสูรยักษา
กับวิรุญจำบังอสุรา เสวยพลางทัศนาระบำบัน
กล้องแกล้งแน่งน้อยทุกนารี[2] สูงศรีเพียงอัปสรสวรรค์
ทั้งนํ้าเสียงสำเนียงโอดพัน ซาบกรรณเสนาะจับใจ
ให้เพลิดเพลินจำเริญในรสรัก พญายักษ์ครวญคิดพิศมัย
ยิ่งดูยิ่งเคลิ้มสติไป ที่ในรูปทรงกัลยา ฯ
๏ บัดนั้น ฝ่ายนางวิเสทนอกซ้ายขวา
เสร็จแต่งเครื่องเลี้ยงโยธา ก็หาบหามเข้ามาตามกัน ฯ
๏ ตั้งไว้ที่หน้าพระลาน ทั้งเป็ดห่านควายปิ้งกระทิงหัน
ช้างพล่าช้างแกงช้างทอดมัน เหล้ากลั่นใส่ตุ่มเต็มไป ฯ
๏ บัดนั้น ฝ่ายพลทหารน้อยใหญ่
ซึ่งมาแต่สองกรุงไกร นายไพร่ชื่นชมยินดี
เป็นหมู่หมู่เหล่าเหล่าเข้าล้อมกิน เทรินสุราอึงมี่
ขึ้นเสียงเถียงกันเป็นโกลี พาทีอวดฮึกทุกตน
บ้างลุกขึ้นโลดเต้นเล่นหน้า ไขว่คว้าวิเสทสับสน
ลางพวกกินมากก็รากท้น นั่งบ่นพึมพำเพ้อไป
บ้างร้องลำนำรำซุย กรายกรุยฉุยฉายส่ายไหล่
ตบมือเฮฮาสำราญใจ นายไพร่เกษมเปรมปรีดิ์ ฯ
๏ เมื่อนั้น ท้าวราพณาสูรยักษี
กับพระสหายร่วมชีวี หลานรักผู้มีศักดา
เสร็จเสวยโภชนากระยาหาร ต่างสำราญแสนโสมนัสสา
สามกษัตริย์ปราศรัยกันไปมา จนเวลาล่วงเข้ายามปลาย
จึ่งพากันเข้ายังปราสาท อันโอภาสชัชวาลฉานฉาย
เสด็จเหนือแท่นที่สุพรรณพราย เอนกายไสยาในราตรี ฯ
๏ เมื่อนั้น ฝ่ายพระหริรักษ์เรืองศรี
ครั้นพลบค่ำยํ่าแสงพระรวี รัศมีเลี้ยวลับยุคุนธร
แสงจันทร์แจ่มฟ้าอากาศ โอภาสจำรัสประภัสสร
ประดับด้วยดวงดารากร อัมพรหมดเมฆไม่ราคิน
นํ้าค้างพร้อยพรมมาลี สกุณีสงัดเสียงสิ้น
พระพายชายพัดรวยริน พากลิ่นเกสรขจรมา
หอมหวนตลบอบอาย พระนารายณ์แสนโสมนัสสา
พออุทัยเรื่อรองส่องฟ้า สกุณาร่อนร้องหากัน ฯ
๏ จึ่งสระสรงทรงเครื่องเทเวศ งามดั่งพรหเมศรังสรรค์
เสด็จจากห้องแก้วแพรวพรรณ ออกสุวรรณพลับพลารูจี ฯ
๏ พร้อมหมู่โยธาพลากร วานรทั้งสองบุรีศรี
หมอบเฝ้าอภิวันท์อัญชุลี จึ่งมีพระราชโองการ
ดูก่อนพิเภกกุมภัณฑ์ วานนี้ทศกัณฐ์ใจหาญ
เสียกิจพิธีพรหมาน มันจักคิดอ่านประการใด
พรุ่งนี้จะยกโยธา ออกมาต่อกรหรือไฉน
หรือจะคิดเป็นกลอุบายไป ที่ในชั้นเชิงอสุรี ฯ
๏ บัดนั้น พญาพิเภกยักษี
ได้ฟังบรรหารพระจักรี ชุลีกรจับยามตามเวลา
ทั้งอัศกาลตรีเนตร ก็แจ้งโดยสังเกตยักษา
สว่างดั่งทิพย์นัยนา อสุราจึ่งกราบทูลไป
ในยามนั้นว่าพรุ่งนี้ จะได้ต่อตีเป็นศึกใหญ่
กับทัพอัสดงค์กรุงไกร เป็นสหายร่วมใจทศพักตร์
ชื่อสัทธาสูรยักษา ฤทธาปราบได้ทั้งไตรจักร
กับวิรุญจำบังขุนยักษ์ ลูกรักพญาทูษณ์อสุรี
ครองกรุงจารึกเขตขัณฑ์ นัดดาทศกัณฐ์ยักษี
ทั้งสองยกพลโยธี มาถึงธานีลงกา
อันสัทธาสูรฤทธิรงค์ สัจธรรม์มั่นคงหนักหนา
ได้เวทบรมพรหมา แม้นว่าจะเข้าชิงชัย
ร้องขออาวุธในสวรรค์ เทวัญก็โยนลงมาให้
ฝ่ายวิรุญจำบังก็เกรียงไกร หายตัวไปได้ทั้งพาชี
ขอเชิญเสด็จภูวนาถ ยกหมู่พยุหบาตรกระบี่ศรี
ออกไปตั้งรับดูที จะได้คิดราวีกุมกัณฑ์ ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังน้องท้าวทศกัณฐ์ ทรงธรรม์จึ่งมีโองการ
ตรัสสั่งลูกพระทินกร จงเตรียมวานรทวยหาญ
เราจะยกออกไปรอนราญ ผลาญสองอสูรพาลา ฯ
๏ บัดนั้น สุครีพฤทธิไกรใจกล้า
ก้มเกล้ารับราชบัญชา ถวายบังคมลาแล้วรีบจร ฯ
๏ จัดกระบี่เป็นกระบวนพยุหบาตร เลือกล้วนองอาจดั่งไกรสร
อันสิบแปดมงกุฎฤทธิรอน คุมพลวานรสิบแปดกอง
ตั้งเป็นอันดับคับคั่ง ทัพหน้าทัพหลังเป็นทิวท่อง
ทัพหนุนทัพขันทัพรอง เสือป่าแมวมองครบครัน
แต่ละหมู่ล้วนมีฤทธิรณ อาจปล้นเมืองแมนแดนสวรรค์
โดยเสด็จพระองค์ทรงสุบรรณ มาผลาญกุมกัณฑ์พาลา
พื้นถือหอกดาบโตมร ธนูศรทวนง้าวเงื้อง่า
กวัดแกว่งสำแดงเดชา ดั่งว่าจะพลิกธรณี ฯ
๏ เมื่อนั้น พระหริวงศ์ทรงสวัสดิ์รัศมี
ครั้นแสงทองส่องฟ้าธาตรี สกุณีเร้าเร่งพระสุริยัน
นางชะนีเรื่อยร้องส่งเสียง สำเนียงไก่แก้วประกาศขัน
ภุมรินบินร่อนเวียนวัน เชยซาบบุษบันเบิกบาน
พระพายพัดเอาเกสร ขจายจรกลิ่นเกลี้ยงหอมหวาน
เป็นละอองต้ององค์พระอวตาร ดั่งทิพย์สุมาลย์ชโลมทา ฯ
๏ ฟื้นองค์จากที่ไสยาสน์ ชวนพระนุชนาถขนิษฐา
กรายกรยุรยาตรคลาดคลา เสด็จมาเข้าที่สรงชล ฯ
๏ สุหร่ายแก้วคู่ท้าวโกสีย์สรง วารีปรายลงดั่งฝอยฝน
ทรงสุคันธารสเสาวคนธ์ ปรุงปนทิพมาศสุพรรณพราย
ต่างทรงสนับเพลาเครือครุฑ เชิงงอนแกมบุษย์ฉานฉาย
พระเชษฐาผ้าทิพย์ลอยลาย เป็นกินนรกรกรายกรีดรำ
พระอนุชาภูษาพื้นตอง เครือทองก้านเกี่ยวเขียวขำ
ชายไหวรายบุษราคัม ชายแครงแก้วประจำดวงลอย
ต่างทรงฉลององค์สังเวียนหยัก ตาบทิศจำหลักเฟื่องห้อย
ทับทรวงสังวาลประดับพลอย พาหุรัดรักร้อยทองกร
ทรงมหาธำมรงค์มงกุฎแก้ว กรรเจียกจรเพชรแพร้วแล้วจับศร
ดูงามดั่งสุริยันกับจันทร บทจรตามกันมาขึ้นรถ ฯ
๏ รถเอยรถวิมาน กำกงสุรกานต์อลงกต
แอกงามสามงอนอ่อนชด ชั้นลดบัลลังก์กระจังราย
ระเบียบสิงห์รูปสัตว์ขนัดครุฑ เทพบุตรชั้นบนบัวหงาย
เรือนเก็จเสากาบกระหนกกลาย ฉลุลายเครือลวดผอวดลอย
บุษบกลายบันสุบรรณบิน ทวยแก้วรูปกินรินห้อย
พันยอดแสงระยับประดับพลอย สุกย้อยสูงเยี่ยมโพยมบน
เทียมด้วยอัสดรเทวัญ แผดร้องเหียนหันโกลาหล
น้องนารายณ์ผู้เรืองฤทธิรณ เฝ้าบาทยุคลประคองเคียง
มาตุลีขับแล่นดั่งลมพัด กงผัดดุมผันสนั่นเสียง
เครื่องสูงชุมสายรายเรียง สำเนียงฆ้องกลองประโคมโครมครึก
ทวยหาญขานโห่สามหน หมู่พลลำพองคะนองศึก
ดินสะเทือนเลื่อนลั่นพันลึก คึกคึกรีบแข่งกันไป ฯ
๏ ครั้นมาถึงที่สนามยุทธ์ จึ่งให้หยุดโยธาทัพใหญ่
ตั้งที่ครุฑนามเกรียงไกร มั่นไว้คอยทัพอสุรี ฯ
๏ บัดนั้น พญาพิเภกยักษี
จึ่งบังคมคัลอัญชุลี ทูลพระจักรีสี่กร
อันท้าวสัทธาสูรกุมภัณฑ์ เพื่อนนั้นห้าวหาญชาญสมร
ด้วยบรมพรหเมศฤทธิรอน อวยพรพระเวทประสิทธิ์ไว้
ถึงเทวัญก็เกรงขุนยักษ์ จะให้มาใกล้นักนั้นไม่ได้
อันหมู่โยธีกระบี่ไพร จะบรรลัยด้วยฤทธิ์อสุรา
ขอให้คำแหงหนุมาน ไปคิดการล่อลวงยักษา
รวบเอาอาวุธในเมฆา อย่าให้ตกลงมาราวี
น่าที่จะโกรธเทเวศ แคลงมนต์พรหเมศเรืองศรี
อสุราก็จะตายในวันนี้ ด้วยมือกระบี่ผู้ชัยชาญ ฯ
๏ เมื่อนั้น พระจักรีผู้ปรีชาหาญ
ได้ฟังพิเภกขุนมาร ผ่านฟ้าจึ่งมีบัญชา
สั่งลูกพระพายเทวบุตร ท่านผู้ฤทธิรุทรแกล้วกล้า
จงไปล่อลวงอสุรา ฆ่าเสียให้ม้วยชีวี ฯ
๏ บัดนั้น หนุมานผู้ชาญชัยศรี
ได้ฟังบรรหารพระจักรี ยอกรชุลีแล้วทูลไป
อันทัพสัทธาสูรซึ่งยกมา โยธาเพียบพื้นแผ่นดินไหว
แต่ข้าผู้เดียวจะชิงชัย ถ่ายเทเห็นไม่ทันการ
จะขอองคตหลานอินทร์ กับกระบินทร์ห้าร้อยทวยหาญ
ไปด้วยจะได้ช่วยรอนราญ ผ่านฟ้าจงทรงพระเมตตา ฯ
๏ เมื่อนั้น พระตรีภพลบโลกนาถา
ฟังลูกพระพายเทวา จึ่งมีบัญชาตรัสไป
ซึ่งจะเอาองคตไปด้วย ช่วยกันคิดการแก้ไข
กับโยธาห้าร้อยที่ว่องไว ก็ตามแต่ใจของวานร ฯ
๏ บัดนั้น องคตหนุมานชาญสมร
ถวายบังคมลาพระสี่กร พากันบทจรออกมา ฯ
๏ จัดกระบี่ห้าร้อยฤทธิรณ แต่ละตนเรี่ยวแรงแข็งกล้า
ทั้งดำดินเดินได้ในเมฆา พร้อมแล้วก็พากันรีบไป ฯ
๏ ครั้นถึงแนวเนินคีรี วิถีที่ร่วมทางใหญ่
จึ่งให้หยุดโยธีกระบี่ไพร อยู่ใต้ต้นไทรพร้อมกัน
หนุมานจึ่งว่าแก่น้องชาย บัดนี้พระนารายณ์รังสรรค์
ใช้เรามาล้างกุมภัณฑ์ จำจะคิดผ่อนผันให้ได้การ
อันท้าวสัทธาสูรขุนยักษ์ เรืองฤทธิ์สิทธิศักดิ์แกล้วหาญ
ครั้นจะเข้าจู่โจมโรมราญ เห็นการจะไม่สมจินดา
ตัวเจ้าจงพาวานร เหาะซ่อนอยู่ในเวหา
คอยฟังสำเนียงอสุรา ร้องเรียกเทวาขึ้นไป
บรรดาเทเวศทั้งหกชั้น กลัวมันก็จะโยนอาวุธให้
ตัวเจ้ากับหมู่พลไกร ช่วยกันรวบไว้ด้วยฤทธี
อย่าให้ตกถึงแผ่นดิน เมื่อใดได้ยินเสียงพี่
จึ่งทิ้งลงกลางพลอสุรี แล้วมาช่วยราวีกุมกัณฑ์ ฯ
๏ บัดนั้น องคตฤทธิแรงแข็งขัน
รับคำหนุมานชาญฉกรรจ์ ก็พาพลทั้งนั้นเหาะไป ฯ
๏ แอบเมฆอยู่ในโพยมหน ใครจะเห็นสักตนก็หาไม่
คอยฟังวาจาสัญญาไว้ มิได้ประมาทวิญญาณ์ ฯ
๏ บัดนั้น วายุบุตรวุฒิไกรใจกล้า
ครั้นองคตกับหมู่โยธา ขึ้นยังเมฆาก็ยินดี
จึ่งยอกรถวายอภิวาทน์ พระตรีภูวนาถเรืองศรี
หลับเนตรสำรวมอินทรีย์ ขุนกระบี่ร่ายเวทแปลงกาย ฯ
๏ ก็กลับเป็นลิงป่าพนาดร ประหลาดกว่าวานรทั้งหลาย
โลดโผนโจนเล่นตามสบาย ปีนป่ายร่ายไม้ไปมา ฯ
๏ เมื่อนั้น สัทธาสูรทศพักตร์ยักษา
กับวิรุญจำบังอสุรา เข้าที่นิทราในราตรี
ปรึกษาในการรณยุทธ์ ซึ่งจะล้างมนุษย์กระบี่ศรี
ด้วยกลมารยาราวี โดยมีพระเวทเชี่ยวชาญ
จนประจุสมัยไก่ขัน แสงสุพรรณพุ่งพรายฉายฉาน
เสียงประโคมแตรสังข์กังสดาล ฆ้องขานยํ่ารุ่งสนั่นไป ฯ
๏ สามกษัตริย์สระสรงทรงเครื่อง อร่ามเรืองพักตร์ผ่องดั่งแขไข
ท้าวสัทธาสูรฤทธิไกร จึ่งว่าแก่ท่านไททศพักตร์
ตัวเราจะยกไปก่อน ประจัญกรรอนราญหาญหัก
อันวิรุญจำบังหลานรัก ขุนยักษ์อยู่หลังรั้งโยธี
ว่าแล้วทั้งสองกษัตรา ลาท้าวทศเศียรยักษี
ลงจากปราสาทรูจี เสด็จมายังที่ทัพชัย ฯ
๏ ครั้นถึงต่างมีบรรหาร สั่งเสนามารผู้ใหญ่
ให้ตรวจพหลพลไกร ตามในกระบวนที่ยกมา ฯ
๏ บัดนั้น สองเสนามารยักษา
ต่างตนรับราชบัญชา ชุลีลาแล้วออกมาพร้อมกัน ฯ
๏ ฝ่ายข้างเสนีอัสดงค์ ก็ตรวจเตรียมจตุรงค์พลขันธ์
ขุนช้างขี่ช้างซับมัน กุมขอหยัดยันทั้งหมอควาญ
ขุนม้าขี่ม้าถือทวน ร่ายรำเป็นกระบวนสำแดงหาญ
ขุนรถขี่รถเผ่นทะยาน ถือหอกคอยผลาญไพริน
ขุนพลก็เตรียมพลยุทธ์ ล้วนกุมอาวุธครบสิ้น
จารึกเสนาธิบดินทร์ ก็ตรวจสินธพพวกพลากร
สิบสมุทรพื้นพลพาชี เริงร้ายราวีดั่งไกรสร
ผู้ขี่ถือทวนโตมร เพียบพื้นพระนครลงกา ฯ
๏ เมื่อนั้น ท้าวสัทธาสูรยักษา
กับวิรุญจำบังอสุรา เสด็จมาโสรจสรงสาคร ฯ
๏ สองกษัตริย์ชำระสระสนาน สุคนธาธารกลิ่นเกสร
ต่างทรงสนับเพลาเชิงงอน ภูษาลายกินนรกรกราย
ชายไหวชายแครงเครือขด เกราะแก้วมรกตฉานฉาย
ฉลององค์พื้นตองทองพราย รัดอกกระหนกลายสังวาลวัลย์
เฟื่องห้อยพลอยเพชรรุ้งร่วง ตาบทิศทับทรวงดวงกุดั่น
พาหุรัดทองกรมังกรพัน ธำมรงค์เรือนสุบรรณกางกร
ทรงมหามงกุฎเนาวรัตน์ กรรเจียกจำรัสประภัสสร
ต่างจับหอกแก้วคทาธร มาขึ้นรถอัสดรพร้อมกัน ฯ
๏ รถเอยรถศึก กงกำแก้วผลึกทับทิมคั่น
แอกอ่อนงอนงามกระหนกพัน บัลลังก์สุวรรณจำหลักลาย
ประดับเทพนมประนมหัตถ์ ครุฑหยัดจับนาคเฉิดฉาย
ช่อห้อยช่อตั้งกระจังราย บุษบกดูคล้ายพิมานอินทร์
เทียมด้วยราชสีห์สี่พัน โลทันมือถือธนูศิลป์
สำทับขับเร็วเสมอบิน เครื่องสูงครบสิ้นไสวฟ้า
ปี่กลองฆ้องขานประสานเสียง สำเนียงพลโห่ฉาวฉ่า
เร่งรถเร่งทศโยธา บ่ายหน้าออกจากธานี ฯ
๏ เมื่อนั้น วิรุญจำบังยักษี
ครั้นทัพหลวงล่วงจากพระบุรี ให้เคลื่อนพลพาชีชัยชาญ ฯ
๏ ม้าเอยม้าสินธพ เลิศภพลำพองคะนองหาญ
หักศึกฮึกสู้ประจัญบาน โผนทะยานเผ่นเหยียบไพริน
ผูกครบพื้นเครื่องกุดั่นดวง ห้อยพู่หูพวงมณีสิ้น
ปากแดงปานดั่งโกมิน ดูนวลดำนิลทั้งอินทรีย์
เท้ารีบถีบเร็วดั่งลมกรด มีพยศแม้นพญาราชสีห์
เหล่าพลล้วนพวกพาชี ขับตีควบตามกันอึงอล
สนั่นสำเนียงเสียงเท้า ทหารรบโห่เร้ากุลาหล
ผงคลีพัดคลุ้มโพยมบน ขับร้นเร่งรีบกันไป ฯ
๏ บัดนั้น ฟานเท่าเผือกผู้ตัวใหญ่
อันเป็นอุบาทว์จัญไร ที่จะเสียทัพชัยอสุรี
ให้บังเกิดร้อนรนดลจิต ด้วยจะบอกนิมิตยักษี
วิ่งออกจากพุ่มพนาลี ผ่าพลโยธีขุนมาร ฯ
๏ เมื่อนั้น ท้าวสัทธาสูรใจหาญ
เหลือบเห็นฟานป่าสาธารณ์ วิ่งโผนโจนผ่านหน้าไป
คิดคิดก็อัศจรรย์นัก เห็นเหตุทรลักษณ์ลางใหญ่
ยิ่งให้หวาดหวั่นพรั่นใจ สงสัยเป็นพ้นคณนา
ครั้นกูจะขืนเดินทัพ ก็ผิดกับพิชัยสงครามว่า
คิดแล้วให้หยุดโยธา อยู่ที่ชายป่าพนาลี ฯ
๏ บัดนั้น หนุมานผู้ชาญชัยศรี
เห็นทัพสัทธาสูรอสุรี ยกมาถึงที่ชายไพร
เสียงม้าเสียงรถคชสาร สุธาธารเลื่อนลั่นหวั่นไหว
ขุนกระบี่ผู้มีฤทธิไกร ก็ปีนป่ายร่ายไม้ไต่มา ฯ
๏ ครั้นใกล้พิชัยรถทรง ขององค์พญายักษา
จึ่งร้องประกาศด้วยวาจา ถามว่าดูก่อนขุนมาร
ตัวท่านจะไปแห่งใด จึ่งยกพลไกรทวยหาญ
เยียดยัดอัดพื้นสุธาธาร เหตุการณ์สิ่งไรอสุรี ฯ
๏ เมื่อนั้น ท้าวสัทธาสูรยักษี
ได้ฟังลิงน้อยพาที ไม่มีสงสัยในวิญญาณ์
คิดว่าเป็นชาติวานร อันเที่ยวสัญจรอยู่ในป่า
จึ่งมีพระราชบัญชา ว่าเหวยไอ้ลิงพนาวัน
ตัวกูยกพลโยธี แสนสุรเสนีทัพขันธ์
จะไปล้างมนุษย์อาธรรม์ ที่มันชื่อว่าลักษมณ์ราม
มึงนี้เป็นชาติกระบี่ไพร กลการอะไรมาไต่ถาม
จะประสงค์สิ่งใดในข้อความ จึ่งลวนลามไม่เกรงฤทธี ฯ
๏ บัดนั้น หนุมานผู้ชาญชัยศรี
ได้ฟังจึ่งตอบอสุรี ข้าถามโดยดีอย่าโกรธา
เพราะว่าจะใคร่แจ้งเหตุ ใช่จะไม่เกรงเดชท้าวยักษา
อันจะสู้พระลักษมณ์พระรามา ข้อนี้อย่าว่านะขุนมาร
บรรดามิตรสหายพงศ์พันธุ์ ของทศกัณฐ์ที่อวดหาญ
ก็พลอยสิ้นชีพวายปราณ เพราะอหังการกำเริบฤทธิ์
ท่านมีศักดาสักเพียงใด จะมาต่อฤทธิไกรพระจักรกฤษณ์
จะพากันกลาดดินสิ้นชีวิต พญามารหยุดคิดให้จงดี ฯ
๏ เมื่อนั้น ท้าวสัทธาสูรยักษี
ได้ฟังจึ่งตอบวาที เหวยไอ้กลีจะหลอกใคร
มึงเป็นเดียรัจฉานมาลบหลู่ ไม่รู้จักกูหรือไฉน
ลือนามขามทั่วภพไตร ว่าได้พระเวทพรหมินทร์
แม้นจะให้ฝูงเทพบุตร โยนอาวุธมาก็ได้สิ้น
ทำไมกับมนุษย์เดินดิน อย่าหมิ่นกูไม่เหมือนชาวลงกา ฯ
๏ บัดนั้น วายุบุตรวุฒิไกรใจกล้า
ได้ฟังพญาอสุรา จึ่งกล่าววาจาตอบไป
แม้นท่านมีฤทธิ์ดังนั้น เห็นจะสู้กันก็พอได้
ตัวข้านี้พลอยดีใจ ที่จะมีชัยแก่ไพรี
เกลือกไม่เหมือนคำขุนยักษ์ จะแพ้พระหริรักษ์เรืองศรี
ซึ่งมีพระเวทวิเศษดี ข้านี้จะใคร่ดูฤทธา ฯ
๏ เมื่อนั้น ท้าวสัทธาสูรยักษา
มิได้แจ้งกลมารยา อสุราจึ่งตอบคำไป
เหวยเหวยไอ้ลิงสู่รู้ จะใคร่ดูฤทธิ์กูก็พอได้
ว่าแล้วยืนขึ้นบนรถชัย สะกดใจร่ายวิทยามนต์ ฯ
๏ จึ่งเรียกฝูงเทพเทวา เสียงสนั่นลั่นฟ้ากุลาหล
ตลอดถึงสวรรค์ชั้นบน ทั่วสกลวิมานรูจี ฯ
๏ เมื่อนั้น ฝ่ายฝูงเทวาทุกราศี
ได้ยินสัทธาสูรอสุรี ร้องเรียกอึงมี่ขึ้นมา
ทั้งหกชั้นฟ้าก็อุตลุด ต่างขว้างอาวุธคมกล้า
เกลื่อนกลาดดาษไปทั้งเมฆา ด้วยกลัวฤทธากุมภัณฑ์ ฯ
๏ บัดนั้น องคตฤทธิแรงแข็งขัน
กับฝูงวานรทั้งนั้น ชวนกันฉวยรวบอาวุธไว้ ฯ
๏ บัดนั้น คำแหงหนุมานทหารใหญ่
รู้ว่าน้องรักร่วมใจ กับพวกพลไกรวานร
รวบฉวยอาวุธไว้ได้สิ้น กระบินทร์ชื่นชมสโมสร
ก็ร่ายไม้ไต่ลงยังดินดอน ตบกรเยาะเย้ยอสุรา ฯ
๏ ฉิฉะเจ้ากรุงอัสดงค์ อ้างอวดฤทธิรงค์ว่าแกล้วกล้า
เหตุใดไม่เห็นสาตรา เหมือนหนึ่งปากว่าพาที
นี่หรือจะยกไปต่อยุทธ์ ด้วยพระจักรภุชเรืองศรี
กูเป็นแต่ลิงพนาลี ก็ดีกว่าเอ็งมีฤทธิไกร
แม้นจะร้องเล่นเช่นยักษา เทวาก็จะโยนอาวุธให้
ว่าพลางโลดโผนโจนไป เข้าใกล้รถชัยขุนมาร ฯ
๏ เมื่อนั้น ท้าวสัทธาสูรใจหาญ
ฟังลิงเย้ยหยันเป็นคำพาล พญามารกริ้วโกรธดั่งเพลิงกัลป์
ให้นึกแหนงแคลงคุณพระเวท ของบรมพรหเมศรังสรรค์
กระทืบบาทขบเขี้ยวเคี้ยวฟัน เหม่ไอ้โมหันธ์อหังการ์
ซึ่งมึงอวดตัวว่ามีฤทธิ์ ประสิทธิ์พระเวทคาถา
เร่งเรียกอาวุธให้ตกมา ไม่ได้จะฆ่าเสียบัดนี้ ฯ
๏ บัดนั้น หนุมานผู้ชาญชัยศรี
ได้ฟังอสุราพาที ขุนกระบี่จึ่งร้องตอบไป
เอ็งจงคอยดูนะขุนยักษ์ กูจักมุสานั้นหาไม่
ว่าพลางทางทำสะกดใจ อ่านพระเวทไปด้วยมารยา ฯ
๏ ครั้นแล้วแสร้งร้องประกาศ เหวยเทวราชทุกทิศา
เราจะต้องการสาตรา จงโยนลงมาอย่าช้าที ฯ
๏ บัดนั้น องคตหลานท้าวโกสีย์
ทั้งวานรห้าร้อยตัวดี ได้ยินเสียงกระบี่หนุมาน
ต่างทิ้งอาวุธดาดาษ เกลื่อนกลาดรุ่งแรงแสงฉาน
ถูกพลกุมภัณฑ์วายปราณ อลหม่านทั้งทัพอสุรา ฯ
๏ บัดนั้น วายุบุตรวุฒิไกรใจกล้า
เห็นยักษีตายกลาดดาษดา จึ่งมีวาจาประกาศไป
เหวยสัทธาสูรอสุรี เห็นฤทธีกูหรือหาไม่
เอ็งอวดศักดาว่าเกรียงไกร คือใครจะเกรงอสุรี
นี่หรือจะยกไปต่อฤทธิ์ ด้วยพระจักรกฤษณ์เรืองศรี
หัวเอ็งจะกลิ้งเป็นลูกคลี ด้วยศรพระจักรีผู้ศักดา
จงเลิกทัพกลับพลนิกร คืนไปนครเสียดีกว่า
ตัวเราหากคิดเมตตา หวังว่าจะให้รอดชีวัน ฯ
๏ เมื่อนั้น ท้าวสัทธาสูรรังสรรค์
ได้ฟังกริ้วโกรธดังเพลิงกัลป์ กุมภัณฑ์จึ่งร้องตอบไป
เหม่เหม่ดูดู๋ไอ้เดียรัจฉาน อหังการเจรจาหยาบใหญ่
ตัวมึงนี้นามกรใด คือใครใช้สอยให้มา
จึ่งอาจใจดูหมิ่นประมาทกู ไอ้สู่รู้จะม้วยสังขาร์
ถึงเทวัญไม่ให้สาตรา ที่จะฟังมึงว่าอย่าพึงคิด
อันมนุษย์พี่น้องสองศรี มาตรแม้นจะดีด้วยศรสิทธิ์
ปราบไปได้ทั่วทศทิศ ก็ไม่เกรงฤทธิ์เท่ายองใย
ตัวกูเป็นปิ่นอัสดงค์ อันจะกลับจตุรงค์อย่าสงสัย
ถ้ามิฆ่าลักษมณ์รามให้บรรลัย กูก็ไม่ไปคืนพารา ฯ
๏ บัดนั้น วายุบุตรวุฒิไกรใจกล้า
ได้ฟังจึ่งร้องตอบมา มึงอย่าอหังการ์พาที
กูเป็นทหารพระทรงศร นามกรหนุมานกระบี่ศรี
คือพระกาลผลาญภพธาตรี จะมาเอาชีวีขุนมาร
แต่สหัสเดชะชาญฉกรรจ์ มีมือสองพันกล้าหาญ
กูยังฆ่าเสียให้วายปราณ ตัดเศียรประจานเสียบไว้
ตัวมึงมีกรแต่สองกร ไหนจะต่อฤทธิรอนกูได้
ว่าแล้วขุนกระบี่ปรีชาไว สะกดใจร่ายเวทวิทยา ฯ
๏ กายใหญ่เท่าบรมพรหมาน สูงตระหง่านเงื้อมงํ้าเวหา
สี่พักตร์แปดกรมหึมา เข้าหักรัถาอสุรี ฯ
๏ เมื่อนั้น ท้าวสัทธาสูรยักษี
ตกลงกับพื้นปัถพี โกรธดั่งอัคคีบรรลัยกัลป์
ผุดลุกขึ้นยืนกระทืบบาท ร้องประกาศดั่งเสียงฟ้าลั่น
เหวยเหวยอสูรกุมภัณฑ์ กลัวลิงโมหันธ์หรือว่าไร
จึ่งไม่เข้าต่อรอยุทธ์ สัประยุทธ์จับตัวมันให้ได้
เร่งเร็วเร่งขับกันเข้าไป ฆ่าเสียให้ม้วยบรรลัยลาญ ฯ
๏ บัดนั้น ฝ่ายหมู่อสุราทวยหาญ
ได้ฟังบัญชาพญามาร ต่างตนทะยานเข้าราวี ฯ
๏ ล้อมหน้าล้อมหลังอุตลุด สัประยุทธ์ไล่จับกระบี่ศรี
บ้างแทงบ้างฟันบ้างตี อสุรีหนุนเนื่องเข้ามา ฯ
๏ บัดนั้น องคตยศไกรใจกล้า
เห็นหมู่อสูรโยธา เข้าต่อศักดาหนุมาน
กริ้วโกรธพิโรธดั่งไฟฟอน ก็พาพวกวานรทวยหาญ
ลงมายังพื้นสุธาธาร เข้าไล่รอนราญอสุรี ฯ
๏ หนุมานแกว่งตรีฟันฟาด องคตไล่พิฆาตยักษี
วานรบริวารได้ที ตอบตีอสุราอึงอล
พลมารผันหน้าเข้ารารับ กระบี่โผนโจนจับกุลาหล
ลิงหนึ่งสู้ยักษ์ได้ร้อยตน ลางลิงประจญได้ถึงพัน
พวกมารเข้ากลุ้มรุมแทง ลิงปัดวัดแวงดั่งจักรผัน
เป็นเหล่าเหล่าเข้าโจมจับกัน อสุรีไม่ครั่นฤทธา
วานรตบกัดฟัดฟาด ฉีกขาแขนขาดกลาดป่า
ล้มตายก่ายกองพสุธา ยักษาแตกยับไม่สมประดี ฯ
๏ เมื่อนั้น ท้าวสัทธาสูรยักษี
เห็นพวกวานรโจมตี อสุรีตายกลาดดาษไป
พิโรธโกรธกริ้วกระทืบบาท พสุธาอากาศก็หวาดไหว
กวัดแกว่งศรสิทธิ์ฤทธิไกร เข้าไล่ตีพลวานร ฯ
๏ ผู้เดียวเคี่ยวขับรณรงค์ อาจองดั่งพญาไกรสร
พลลิงไม่รอต่อกร วิ่งซอนแตกยับทับกัน ฯ
๏ บัดนั้น หนุมานฤทธิแรงแข็งขัน
เห็นวานรไม่หยุดยืนประจัญ กุมภัณฑ์ไล่ตีลงมา
เข่นเขี้ยวเคี้ยวฟันชันขน แกว่งตรีคำรนเงื้อง่า
ผาดโผนโจนไปด้วยฤทธา เข้าตีต้านหน้าขุนมาร ฯ
๏ สองโถมโจมจับสัประยุทธ์ ต่อยุทธ์ไม่ยั้งกำลังหาญ
วายุบุตรวุฒิไกรชัยชาญ ทะยานถีบถูกอกอสุรี
ขุนยักษ์ไม่ตั้งตัวได้ ซวนไปยังเชิงคีรีศรี
อันหมู่วานรโยธี โห่เยาะอสุรีเป็นโกลา ฯ
๏ เมื่อนั้น ท้าวสัทธาสูรยักษา
กริ้วโกรธพิโรธดั่งเพลิงฟ้า ชักศรศักดาแผลงไป ฯ
๏ สำเนียงดั่งเสียงลมกรด บรรพตจักรวาลสะท้านไหว
ศรสิทธิ์สำแดงฤทธิไกร ไล่ล้อมรอบกายหนุมาน ฯ
๏ บัดนั้น วายุบุตรวุฒิไกรใจหาญ
เห็นยักษาแผลงศรมารอนราญ โถมทะยานรวบได้ด้วยฤทธี ฯ
๏ หักเป็นท่อนน้อยท่อนใหญ่ แล้วโยนไปให้ยักษี
ชี้หน้าว่าเหวยไอ้อัปรีย์ วันนี้มึงจะม้วยชีวัน ฯ
๏ เมื่อนั้น ท้าวสัทธาสูรรังสรรค์
เสียศรเร่าร้อนดั่งเพลิงกัลป์ กุมภัณฑ์กริ้วโกรธพิโรธนัก
ตาแดงคือแสงพระสุริยา กวัดแกว่งคทาดั่งผัดจักร
ขบเขี้ยวเคี้ยวฟันอยู่คึกคัก ขุนยักษ์ถาโถมเข้าโจมตี ฯ
๏ หวดซ้ายป่ายขวาอุตลุด ด้วยกำลังฤทธิรุทรยักษี
ต้องลูกพระพายเป็นหลายที ขุนกระบี่หันเหเซไป ฯ
๏ บัดนั้น คำแหงหนุมานทหารใหญ่
ยั้งตัวไว้ได้ด้วยว่องไว เข้าไล่โจมจับกุมภัณฑ์ ฯ
๏ โจนขึ้นเหยียบเข่าน้าวเศียร กลอกกลับหันเหียนดั่งจักรผัน
องคตก็เข้าช่วยกัน โรมรันฟันแทงอสุรี ฯ
๏ เมื่อนั้น ท้าวสัทธาสูรยักษี
ผู้เดียวรบรันประจัญตี โจมจับกระบี่สองตน ฯ
๏ ทั้งสามสัประยุทธ์ติดพัน แทงฟันป้องปัดสับสน
ต่างกล้าต่างหาญอดทน อลวนไม่งดลดกร ฯ
๏ บัดนั้น คำแหงหนุมานชาญสมร
เขม้นเข่นฆ่าราญรอน วานรรุกไล่อสุรา ฯ
๏ มือซ้ายฉวยชิงกระบองยักษ์ โถมหักเอาด้วยกำลังกล้า
ตบกัดรัดรวบได้กายา วานรฟาดลงกับดินดาน
แล้วผาดโผนโจนเหยียบอกไว้ แกว่งตรีฤทธิไกรจะสังหาร
รอนหัตถ์ตัดเศียรขุนมาร วายปราณสิ้นชีพชีวี ฯ
๏ ครั้นเสร็จซึ่งล้างอสุรา วายุบุตรหิ้วเศียรยักษี
แล้วพาองคตกับโยธี เหาะมายังที่ทัพชัย ฯ
๏ ครั้นถึงจึ่งสองวานร ยอกรบังคมประนมไหว้
ทูลความแต่ต้นจนปลายไป ตามได้สังหารอสุรา
แล้วจึ่งถวายเศียรขุนยักษ์ แก่พระทรงจักรนาถา
ในที่ท่ามกลางเสนา พร้อมหมู่โยธาพลากร ฯ
๏ เมื่อนั้น พระนารายณ์สุริย์วงศ์ทรงศร
ฟังลูกพระพายฤทธิรอน ภูธรเห็นเศียรกุมภัณฑ์
มีความชื่นชมด้วยสมคิด ทรงฤทธิ์ปรีดิ์เปรมเกษมสันต์
ผิวพักตร์ผ่องเพียงดวงจันทร์ จึ่งมีพระราชบัญชาการ
สรรเสริญองคตวายุบุตร พี่น้องวัยวุฒิกล้าหาญ
พร้อมทั้งศักดาปรีชาชาญ หาทั่วจักรวาลเห็นไม่มี ฯ
๏ บัดนั้น ฝ่ายพลสัทธาสูรยักษี
เหลือตายบาดเจ็บไม่สมประดี วิ่งหนีซุกซนด้นไป ฯ
๏ ลางมารมาพบเพื่อนกัน ความกลัวตัวสั่นหาหยุดไม่
ก็วิ่งตะบึงเข้าในไพร คิดว่าลิงไล่ตามมา
จนถึงทัพวิรุญจำบัง ก็พากันเซซังเข้าหา
บอกแก่กองหน้าอสุรา ว่าทัพอัสดงค์ธานี
ยกไปตามชายพนาดร ได้ราญรอนกับพวกกระบี่ศรี
พระองค์ผู้จอมโยธี บัดนี้สุดสิ้นชีวาลัย ฯ
๏ บัดนั้น จิตกาสูรกองหน้านายใหญ่
ได้ฟังถี่ถ้วนทุกสิ่งไป ตกใจก็พากันเข้ามา ฯ
๏ ครั้นถึงจึ่งประณตบทบงสุ์ ทูลองค์พญายักษา
ว่าท้าวสัทธาสูรอสุรา กรีธาทัพไปในกลางดง
พบวานรหนึ่งกระจ้อยร่อย โหนห้อยกิ่งไม้ไพรระหง
ทักถามถ้อยคำอาจอง พระยามารเคลิ้มหลงพาที
บัดเดี๋ยวเป็นแปดกรสี่พักตร์ เข้าไล่โหมหักยักษี
พวกมันกรูกันมาราวี ฆ่าองค์อสุรีมรณา ฯ
๏ เมื่อนั้น วิรุญจำบังยักษา
ได้ฟังดั่งต้องสายฟ้า อสุราขบเขี้ยวเคี้ยวฟัน
ความแค้นความเสียดายพ้นนัก พญายักษ์กริ้วโกรธหุนหัน
เผ่นขึ้นพาชีตัวฉกรรจ์ ก็ขับพวกพลขันธ์รีบไป ฯ
๏ เห็นพลอัสดงค์พระนคร ตายยับซับซ้อนไม่นับได้
ก็เร่งพาชีพลไกร ออกจากทางใหญ่ตัดมา
เสียงผนังข้างม้าโกลนกระทบ ทหารรบขี่ขับมาหน้า
สนั่นครั่นครื้นพระสุธา ดั่งคลื่นในมหาชลธาร
ผงคลีเกลื่อนกลุ้มโพยมหน บดบังมณฑลพระสุริย์ฉาน
พลม้าขับม้าเผ่นทะยาน โห่สะท้านควบแข่งกันไป ฯ
๏ เหลือบแลไปเห็นทัพมนุษย์ ตั้งอยู่เป็นครุฑพยุห์ใหญ่
โยธีล้วนพวกกระบี่ไพร กริ้วโกรธดั่งไฟไหม้ฟ้า
จึงมีสีหนาทบรรหาร สั่งโยธามารกองหน้า
เร่งขับพาชีตีประดา เข้าไล่เข่นฆ่าไพรี ฯ
๏ บัดนั้น จึ่งจิตกาสูรยักษี
รับสั่งแล้วขับพาชี กรูกันเข้าตีวานร ฯ
๏ แยกปีกหลีกลวงให้ลิงไล่ แล้วระดมปืนไฟธนูศร
วกหลังประดังพุ่งโตมร ตะลุมบอนกันในกลางพล
แทงด้วยทวนง้าวหลาวแหลน กระบี่แล่นรวนเรระเหหน
พลม้าได้ทีตีประจญ อลวนเข่นฆ่าราวี ฯ
๏ บัดนั้น สิบแปดมงกุฎกระบี่ศรี
เห็นวานรแตกพ่ายไม่สมประดี โกรธดั่งอัคคีไหม้ฟ้า
นิลเอกฉวยจับม้าฟาด นิลขันพิฆาตยักษา
สุรเสนตีพลอาชา ปิงคลาชักตรีเพชรแทง
พลมารแตกย่นไม่ทนกร ด้วยกำลังวานรเข้มแข็ง
ตายกลาดดาษลงในกลางแปลง พลลิงไล่แทงเป็นโกลี ฯ
๏ เมื่อนั้น วิรุญจำบังยักษี
เห็นโยธาแตกตายไม่สมประดี โกรธดั่งอัคคีบรรลัยกัลป์
จึ่งยอกรประนมเหนือเกศ ไหว้คุณพรหเมศรังสรรค์
ทำตามลัทธิกุมภัณฑ์ กลั้นใจอ่านเวทกำบังตา ฯ
๏ เดชะพระเวทอันเชี่ยวชาญ ก็บันดาลอินทรีย์ยักษา
หายไปทั้งเงาแลอาชา ก็ขับม้าเข้าไล่ราญรอน ฯ
๏ โถมแทงซ้ายขวาไม่หยุดยั้ง ด้วยกำลังว่องไวดั่งไกรสร
เวียนไวไล่เลี้ยวตะลุมบอน วานรตายยับทับกัน ฯ
๏ บัดนั้น ฝ่ายพวกกระบี่พลขันธ์
กระหยับกายหมายล้างกุมภัณฑ์ ยืนยันเขม้นคอยที
ได้ยินแต่เสียงเท้าม้า ไม่เห็นกายายักษี
มิได้โต้ตอบราวี ก็ล้มลงกับที่สุธาธาร
พลลิงวิ่งวุ่นไปทั้งทัพ สุดที่จะรับกำลังหาญ
แตกย่นจนรถพระอวตาร อลหม่านเอิกเกริกเป็นโกลา ฯ
๏ เมื่อนั้น พระตรีภพลบโลกนาถา
เสด็จเหนือรถแก้วแววฟ้า เห็นหมู่วานรโยธี
ตายกลาดดาษในสนามยุทธ์ บ้างวิ่งอุตลุดแล่นหนี
แลไปไม่เห็นอสุรี ไล่มาในที่กลางพล
ได้ยินแต่เสียงฉับฉับ วานรตายยับสับสน
ไม่รู้ที่จะรอต่อประจญ พระภุชพลจึ่งถามโหรา
อันวิรุญจำบังขุนมาร มันทำการบังกายเข้าเข่นฆ่า
วานรตายกลาดดาษดา จะต่อกรยักษาประการใด ฯ
๏ บัดนั้น พิเภกผู้มีอัชฌาสัย
ได้ฟังพระตรีภูวไนย บังคมไหว้สนองพระวาที
ขอพระองค์ผู้ทรงครุฑราช จงวางพรหมาสตร์ศรศรี
ไปสังหารผลาญม้าอสุรี น่าที่จะได้ตัวมัน ฯ
๏ เมื่อนั้น พระจักรรัตน์แก้วรังสรรค์
ได้ฟังพิเภกกุมภัณฑ์ ทรงธรรม์จับศรแผลงไป ฯ
๏ เสียงสนั่นลั่นฟ้าอากาศ เป็นศรเกลื่อนกลาดไม่นับได้
ต้องพลโยธาอาชาไนย บรรลัยทั้งทัพขุนมาร
ทั้งนิลพาหุม้าทรง ก็ล้มลงสิ้นชีพสังขาร
ด้วยอานุภาพพระอวตาร วานรทหารก็เป็นมา ฯ
๏ เมื่อนั้น วิรุญจำบังยักษา
เสียม้าดั่งเสียชีวา เสียทั้งโยธาพาชี
ผู้เดียวไม่เหลียวเห็นใคร ให้หวาดหวั่นพรั่นใจยักษี
สุดคิดสุดฤทธิ์อสุรี สุดที่จะรอต่อยุทธ์
หน้าซีดตัวสั่นขวัญหาย ให้เสียดายชีวีเป็นที่สุด
ชิชะทั้งสองมนุษย์ ฤทธิรุทรเลิศลบโลกา
จำกูจะคิดอุบายหนี ให้รอดชีวีดีกว่า
คิดพลางเปลื้องผ้าโพกมา อสุราผูกเป็นภาพพยนต์
ขี่ม้าถือหอกออกยืนอยู่ ดูดั่งจะเผ่นโพยมหน
เสร็จแล้วร่ายวิทยามนต์ โดยกลลัทธิอสุรี ฯ
๏ ครั้นถ้วนเจ็ดคาบก็เป่าไป ในภาพพยนต์ยักษี
ก็เป็นอสุราพาชี ดั่งหนึ่งว่ามีวิญญาณ์
แล้วจึ่งสำแดงแผลงฤทธิ์ มืดมิดไปทั่วทิศา
เหาะทะยานผ่านขึ้นยังเมฆา อสุราก็ลอบหนีไป ฯ
๏ ครั้นถึงอังกาศคีรี ก็ตรงลงยังที่เขาใหญ่
แลเห็นหมู่วานรไพร หิ้วหาบผลไม้ตามกัน
เข้ามายังปากคูหา อสุราหมายเนตรสังเกตมั่น
ดีร้ายจะมีพระนักธรรม์ สร้างพรตพรหมจรรย์อยู่ในนี้
ตัวกูจะเข้าไปสำนัก พักพึ่งเบื้องบาทพระฤๅษี
คิดแล้วยอกรอัญชุลี อสุรีร่ายเวทอันศักดา ฯ
๏ บัดเดี๋ยวก็บันดาลเงาหาย แลไม่เห็นกายยักษา
เดินตามหมู่วานรมา เข้าในคูหาพรายพรรณ ฯ
๏ แลเห็นอนงค์ทรงลักษณ์ ผิวพักตร์ผ่องเพียงนางสวรรค์
กล้องแกล้งแน่งน้อยวิไลวรรณ กุมภัณฑ์ชื่นชมยินดี
จึ่งแก้พระเวทอันเพริศพราย ให้ปรากฏกายยักษี
แล้วกล่าวมธุรสวาที เรานี้หนีศรพระรามมา
เอ็นดูด้วยจงช่วยชีวิตไว้ จะขออยู่อาศัยในคูหา
แต่พอรุ่งแสงสุริยา จึ่งจะลาโฉมยงนงคราญ ฯ
๏ เมื่อนั้น วานรินเยาวยอดสงสาร
เหลือบแลไปเห็นขุนมาร มาว่าขานอ้อนวอนพาที
ความกลัวมิใคร่จะดูได้ สะเทินใจผินผันพักตร์หนี
ได้ยินความออกนามพระจักรี เทวีถวิลจินดา
ซึ่งยักษีหนีศรพระจักรแก้ว จะพ้นทุกข์เราแล้วกระมังหนา
ครั้นกูจะให้อสุรา อาศัยคูหาไม่ชอบกล
อันสตรีอยู่ใกล้บุรุษ ย่อมวิมุตกินแหนงทุกแห่งหน
จำจะบอกไปเสียให้พ้น จึ่งจะไม่ระคนด้วยราคี
คิดแล้วจึ่งตอบคำไป ซึ่งจะอาศัยอยู่ที่นี่
เห็นไม่พ้นศรพระจักรี จะพาเรานี้มรณา ฯ
๏ เมื่อนั้น วิรุญจำบังยักษา
ได้ฟังคำนางเจรจา อสุราขัดสนจนใจ
จึ่งว่าเมื่อเจ้าไม่ปรานี มิให้อยู่ในที่คูหาใหญ่
เป็นกรรมแล้วจำจะลาไป แต่จะอาศัยแห่งใดดี
จึ่งจะพ้นศรสิทธิ์ฤทธิรงค์ ขององค์พระรามเรืองศรี
เจ้าจงบอกให้เป็นไมตรี พี่ไม่ลืมคุณกัลยา ฯ
๏ เมื่อนั้น วานรินผู้ยอดเสน่หา
ได้ฟังคำวอนอสุรา จึ่งกล่าววาจาตอบไป
อันจะหนีศรพระจักรี เรานี้จะบอกอุบายให้
จงไปยังฝั่งสมุทรไท ทิศใต้เชิงเขาสัตภัณฑ์
นอกวินันตกสิงขร สีทันดรหว่างอัศกรรณกั้น
เป็นที่ภุชงค์ชาญฉกรรจ์ นอกนั้นไม่มีใครไปมา
จงนิมิตตัวให้เท่าไร ด้วยฤทธิไกรยักษา
เข้าซ่อนในฟองคงคา เห็นว่าจะรอดชีวี ฯ
๏ เมื่อนั้น วิรุญจำบังยักษี
ได้ฟังนางฟ้าพาที อสุรีค่อยคลายสบายใจ
จึ่งว่าซึ่งเจ้าการุญ บุญคุณนั้นหาที่สุดไม่
ค่อยอยู่เถิดข้าจะลาไป ตามในถ้อยคำกัลยา
ว่าแล้วรีบเร่งจรลี จากที่สุวรรณคูหา
เหาะทะยานผ่านขึ้นยังเมฆา ตรงมาฟากฝั่งสีทันดร ฯ
๏ ครั้นถึงซึ่งเชิงสัตภัณฑ์ อันชื่ออัศกรรณสิงขร
พินิจพิศดูในสาคร เห็นก้อนฟองน้ำชอบกล
จึ่งยอกรประนมเหนือเกศ ไหว้คุณพรหเมศสามหน
สำรวมใจร่ายวิทยามนต์ นิมิตตนด้วยฤทธิ์อสุรี ฯ
๏ กายเล็กเข้าเท่าตัวไร ด้วยพระเวทเรืองชัยของยักษี
เข้าแทรกยังฟองนที ลอยอยู่ในที่ชลธาร ฯ
๏ เมื่อนั้น ฝ่ายภาพพยนต์ตัวหาญ
ซึ่งเปลี่ยนกายาขุนมาร ขี่ม้าทะยานเข้าชิงชัย
เหมือนวิรุญจำบังอสุรินทร์ พวกกระบินทร์จะรู้ก็หาไม่
ลดเลี้ยวเที่ยวแทงวุ่นไป กระบี่บรรลัยดาษดา ฯ
๏ บัดนั้น โยธาวานรถ้วนหน้า
เข้ากลุ้มรุมกันเป็นโกลา รับม้าตีตอบอสุรี ฯ
๏ ลางเหล่าง้างเขาไล่ทิ้ง ลางลิงโถมจับยักษี
ลางพวกแทงฟันประจัญตี ไม่ระคายอินทรีย์ภาพพยนต์
ทั้งอัษฎาทศมงกุฎ ต่างเข้าต่อยุทธ์กุลาหล
รูปนั้นทรหดอดทน เข้าไล่ประจญไม่ลดกร ฯ
๏ เมื่อนั้น พระนารายณ์สุริย์วงศ์ทรงศร
เห็นยักษาขี่ม้าราญรอน วานรตายกลาดดาษดา
จึ่งชักพลายวาตขึ้นพาดสาย หมายล้างชีวิตยักษา
น้าวหน่วงด้วยกำลังมหึมา ผ่านฟ้าก็ผาดแผลงไป ฯ
๏ ศรชัยไปต้องภาพพยนต์ ละเอียดลงไม่ทนฤทธิ์ได้
กลับเป็นขึ้นมาด้วยว่องไว ภูวไนยแผลงซ้ำถึงสามที
รูปนั้นก็ยังคงอยู่ ขับม้าแทงหมู่กระบี่ศรี
สงสัยพระทัยพันทวี จึ่งมีพระราชบัญชา
ตรัสถามพิเภกกุมภัณฑ์ อันวิรุญจำบังยักษา
สังหารไม่ม้วยชีวา อสุรานี้เป็นประการใด ฯ
๏ บัดนั้น พิเภกผู้มีอัชฌาสัย
พิเคราะห์ดูก็รู้ประจักษ์ใจ บังคมไหว้สนองพระวาที
รูปนี้ใช่ตัวอสุรา เป็นรูปมารยาของยักษี
เมื่อพระองค์ทรงศรไปราวี ต้องพาชีมันบรรลัยลาญ
อสุรีเกรงฤทธิ์ภูวนาถ ไม่อาจจะต่อกำลังหาญ
จึ่งเอาผ้าโพกขุนมาร อ่านเวทผูกภาพพยนต์ไว้
ตัวมันลอบหนีพระทรงสังข์ ไปยังอังกาศเขาใหญ่
ขอพระองค์จงแผลงศิลป์ชัย เป็นข่ายไปล้อมรูปมารยา
แล้วให้คำแหงวายุบุตร ผู้มีฤทธิรุทรแกล้วกล้า
ตามไปสังหารอสุรา แม้นว่ามันถึงแก่ความตาย
อันภาพพยนต์ขุนมาร ก็จะกลับบันดาลสูญหาย
สิ้นทั้งอาชาแลรูปกาย กลายเป็นผ้าโพกกับหอกมัน ฯ
๏ เมื่อนั้น พระตรีภูวนาถรังสรรค์
ได้ฟังพิเภกกุมภัณฑ์ จึ่งจับพาลจันทร์แผลงไป ฯ
๏ สำเนียงดั่งเสียงสุนีบาต พสุธาอากาศก็หวาดไหว
เป็นข่ายเพชรเจ็ดชั้นเวียนไว ล้อมภาพพยนต์ไว้ด้วยฤทธา
แล้วจึ่งมีราชโองการ สั่งศรีหนุมานทหารกล้า
จงตามไปล้างอสุรา ฆ่าเสียให้ม้วยชีวัน ฯ
๏ บัดนั้น วายุบุตรฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วเหาะไป ฯ
๏ รีบมาดั่งพญาครุฑราช ตาหมายอังกาศเขาใหญ่
ดั้นหมอกออกเมฆด้วยว่องไว ลงใกล้ปากถํ้าคีรี
ถึงที่พ่างพื้นก็ยืนอยู่ ดูรอยบาทายักษี
เห็นหมู่วานรพนาลี พูดกันอึงมี่เดินมา
ตามแถวแนวเนินสิงขร หิ้วคอนหาบผลพฤกษา
ขุนกระบี่จึ่งมีวาจา ว่าเหวยดูก่อนลิงไพร
เอ็งชวนกันเก็บผลาผล แบกขนมานี้จะไปไหน
หรือว่าจะให้แก่ผู้ใด อันอยู่ในถํ้าคีรี ฯ
๏ บัดนั้น ฝ่ายฝูงวานรพนาศรี
ได้ฟังจึ่งตอบวาที ข้านี้เก็บผลไม้มา
ส่งนางวานรินทรามวัย ที่ในอังกาศคูหา
เช้าเย็นไม่เว้นเวลา เป็นนิรันดร์มาช้านาน ฯ
๏ บัดนั้น วายุบุตรฤทธิไกรใจหาญ
ได้ฟังลิงป่าแจ้งการ ออกนามเยาวมาลย์ก็ยินดี
ดั่งได้วิมานในสวรรค์ ฉ้อชั้นยามาราศี
ก็รีบเร่งจากคีรี ตามหมู่กระบี่เข้าไป ฯ
๏ ถึงปากถํ้าแก้วแพรวพราย ลูกพระพายผู้มีอัชฌาสัย
จึ่งตรึกด้วยปรีชาไว ครั้นจะไปด้วยเพศวานร
เจรจาปราศรัยกับนาง จะรังเกียจในทางสโมสร
จะเนิ่นนานเสียการพระสี่กร ซึ่งตามมาราญรอนอสุรี
จำจะนิมิตเป็นมนุษย์ ให้บริสุทธิ์หนุ่มน้อยเฉลิมศรี
เข้าไปไต่ถามนางเทวี น่าที่บังอรจะอ่อนใจ
อันธรรมดาสตรีกับบุรุษ สุดอยู่แต่ความพิสมัย
มาตรแม้นจะประสงค์สิ่งใด ก็จะได้สำเร็จดั่งจินดา
คิดแล้วยอกรขึ้นเหนือเกล้า ไหว้พระเป็นเจ้านาถา
ทั้งคุณสมเด็จพระจักรา ก็ร่ายเวทวิทยาแปลงกาย ฯ
๏ เป็นมานพน้อยทรงลักษณ์ ผิวพักตร์พริ้มเพริศเฉิดฉาย
ส่งศรีประเสริฐเลิศชาย กรายกรเข้าถํ้าคีรี ฯ
๏ ครั้นถึงเหลือบแลแปรเนตร เห็นองค์อัคเรศโฉมศรี
นั่งอยู่บนแท่นมณี ขุนกระบี่เพ่งพิศไม่วางตา ฯ
๏ พิศพักตร์ผ่องเพียงศศิธร พิศขนงก่งงอนดั่งเลขา
พิศเนตรดั่งเนตรมฤคา พิศนาสาแฉล้มอำไพ
พิศโอษฐ์โอษฐ์เอี่ยมดั่งจะแย้ม พิศแก้มเป็นที่พิสมัย
พิศกรรณดั่งกลีบสุมาลัย พิศทนต์แววไวดั่งแสงนิล
พิศถันดั่งดวงปทุมาศ พิศทรงวิลาสวิไลสิ้น
พิศกรดั่งงวงหัสดิน พิศโฉมดั่งกินรีฟ้า
ยิ่งพิศยิ่งเพลินจำเริญจิต ให้ครุ่นคิดในความเสน่หา
แสนสวาทด่าวดิ้นในวิญญาณ์ จึ่งมีวาจาถามไป ฯ
๏ เจ้าเอยเจ้าพี่ มารศรีผู้ยอดพิสมัย
ทรงโฉมประโลมลานใจ นามกรชื่อใดนางเทวี
ถิ่นฐานบ้านเมืองสุริย์วงศ์ พงศาอยู่ไหนนะโฉมศรี
เหตุใดมาอยู่เดียวนี้ ที่ในคีรีอนาถนัก
หรือเสียสมบัติพัสถาน บริวารไพร่ฟ้าอาณาจักร
พี่ได้เห็นองค์นงลักษณ์ ให้เพิ่มพูนความรักจำเริญตา ฯ
๏ เมื่อนั้น นวลนางวานรินเสน่หา
ได้ฟังก็เหลือบแลมา เห็นมนุษย์โสภาวิลาวัณย์
กล้องแกล้งแน่งน้อยจำเริญเนตร ดั่งเทเวศลงมาแต่สวรรค์
ยิ่งพิศยิ่งคิดอัศจรรย์ กัลยาฉงนสนเท่ห์ใจ
ใครหนออาจองทะนงนัก จะเป็นเทวารักษ์หรือไฉน
หรือจะเป็นอินทราสุราลัย เทพไทในชั้นดุษฎี
หรือจะเป็นพระสยมภูวนาถ พระนารายณ์ธิราชเรืองศรี
หรือจะเป็นเจ้าป่าพนาลี แกล้งแปลงอินทรีย์เข้ามา
เลียมล่อพูดจาปราศรัย ลองกูดูใจกระมังหนา
ให้สะเทิ้นเขินในวิญญาณ์ ดั่งว่าจะแทรกปถพี
ทั้งอายทั้งกลัวเป็นพ้นนัก นงลักษณ์ผินผันหน้าหนี
นิ่งเสียมิได้พาที เทวีเดินชายกรายกร ฯ
๏ โฉมเอยโฉมเฉลา พริ้มเพราเพียงเทพอัปสร
เทวาดลใจให้พี่จร มาพบสายสมรในถํ้าทอง
ดั่งหนึ่งได้ดวงมณีรัตน์ ขององค์จักรพรรดิไม่มีสอง
หวังจิตว่าจะฝากชีวิตน้อง ร่วมห้องกว่าจะสิ้นชีวี
ควรหรือนิ่งได้ไม่เมตตา อนิจจาเคียดแค้นสิ่งใดพี่
ช่างผินพักตร์เสียได้ไม่ดูดี เดินหนีไปไยนะน้องรัก
จงเห็นยากที่พี่พยายาม บุกป่าฝ่าหนามเพียงอกหัก
ปรานีบ้างเถิดนะนงลักษณ์ เจ้าจงเบือนพักตร์มาเจรจา
แต่พอให้ชื่นชูจิต เหมือนช่วยชีวิตสังขาร์
แม้นเจ้ามิได้กรุณา น่าที่จะม้วยชีวัน ฯ
๏ เมื่อนั้น นางวานรินสาวสวรรค์
ได้ฟังวาจารำพัน กัลยานิ่งนึกตรึกไป
แต่กูต้องสาปพระอิศรา มาอยู่ในที่คูหาใหญ่
ช้านานแต่คิดประมาณไว้ ก็ได้ถึงสามหมื่นปี
แสนยากแสนลำบากไม่มีสุข แสนทุกข์เร่าร้อนดั่งเพลิงจี่
แต่ตัวกูผู้เดียวนี้ ไม่มีใครที่จะไปมา
เห็นแต่ยักษีมันหนีศร พระสี่กรธิราชนาถา
ก็สมด้วยโองการพระอิศรา ที่ว่าจะพ้นโทษทัณฑ์
เหตุใดไม่เป็นวานร มาราญรอนอสูรโมหันธ์
คิดดูก็น่าอัศจรรย์ ครั้นมิพาทีไม่แจ้งความ
จึ่งว่าตัวเจ้ามาแต่ไหน ทำอุกอาจใจไม่เกรงขาม
ล่วงถามถึงวงศ์พงศ์นาม ลวนลามล่วงเลี้ยวไม่เกรงใจ
เชิญเจ้าออกไปจากคูหา ข้าจะเจรจาด้วยไม่ได้
จะเป็นที่ติฉินไยไพ รู้ไปถึงไหนก็ไม่ดี ฯ
๏ บัดนั้น หนุมานผู้ชาญชัยศรี
ได้ฟังจึ่งกล่าววาที อนิจจาเทวีไม่เมตตา
มีความสงสัยจึ่งไต่ถาม ใช่จะลวนลามไม่เกรงหน้า
หวังจะใคร่แจ้งกิจจา ควรหรือยังว่าไม่บอกกัน
เสียแรงพี่บุกป่าฝ่าหนาม พ่างเพียงจะปลงชีวาสัญ
เพราะรักเจ้าเยาวลักษณ์วิไลวรรณ จึ่งหมายมั่นเจาะจงมาหาน้อง
หวังว่าจะฝากไมตรีจิต ร่วมชีวิตด้วยเจ้าเป็นสอง
จะสู้ตายด้วยเนื้อนวลละออง อยู่ในถํ้าทองกับนารี
อย่าขับพี่เสียเลยจากคูหา เมตตาช่วยชูสวาทพี่
ว่าพลางย่างเยื้องจรลี เดินหนีกันไยเยาวมาลย์ ฯ
๏ เมื่อนั้น วานรินผู้ยอดสงสาร
เห็นมานพเข้าใกล้จะต้องพาน นงคราญเมียงม่ายชายไป
ครั้นแล้วจึ่งตอบวาที เจ้าว่าดั่งนี้น่าสงสัย
ซึ่งว่าบุกป่าฝ่าไพร ตั้งใจประสงค์จงมา
เหตุไฉนตัวเจ้าจึ่งล่วงรู้ ว่าข้านี้อยู่ในคูหา
อย่าคำเพราะเกราะกล่าวเจรจา เสกแสร้งมุสาพาที
มาตรแม้นตัวเจ้าจะถามไถ่ จะจำเพาะเข้าใกล้ก็ใช่ที่
เห็นว่าข้าเป็นสตรี ทำทีข่มเหงไม่เกรงกัน
ต้องการอะไรจะบอกเจ้า ทุกข์เรายิ่งยวดกวดขัน
มาและเลียมเล่นเช่นนั้น ข้าคนสำคัญอย่าเข้ามา ฯ
๏ สุดเอยสุดสวาท นุชนาฏผู้ยอดเสน่หา
ดวงใจจงได้เมตตา ตัวข้าคนซื่ออย่าถือความ
รักน้องจะปองฝากชีวิต ใช่ว่าไม่คิดเกรงขาม
ตัวพี่มิได้ลวนลาม ซึ่งไถ่ถามด้วยความสวัสดี
เหตุใดไม่แจ้งกิจจา กัลยากลับถือโทษพี่
ทำคารมข่มสู้อยู่ดังนี้ จะรู้ที่คิดอ่านประการใด
จงบอกพี่เถิดนุชนาฏ ถ้าพอวาสนาจะช่วยได้
จะประคองน้องน้อยกลอยใจ มิให้เคืองขัดอัธยา
ซึ่งธุระเจ้าเยาวลักษณ์ ตกนักงานเราจะอาสา
อันไมตรีของพี่ที่มีมา สาวสวรรค์ขวัญฟ้าจงปรานี ฯ
๏ ถ้อยเอยถ้อยคำ ดั่งอมฤตฟ้าในราศี
กล่าวแกล้งแต่งลมพาที แม้นมิทันรู้ก็ตายใจ
ซึ่งว่าจะช่วยทุกข์เรา คุณเจ้านั้นหาที่สุดไม่
แต่ข้อจะฝากไมตรีไว้ คำนี้อย่าได้เจรจา
ซึ่งเจ้าสงสัยจะไถ่ถาม จะบอกให้ตามปรารถนา
อันตัวข้านี้เป็นชาวฟ้า ชื่อว่าวานรินนารี
อยู่ยังหิรัญไกรลาส เป็นข้าบาทพระอิศวรเรืองศรี
แจ้งแล้วจงเร่งจรลี อย่ามาเซ้าซี้จะขัดใจ
ประการหนึ่งทราบถึงพระอิศรา โทษาจะมีเป็นข้อใหญ่
ถึงตัวของเจ้าไม่พ้นภัย จะพากันบรรลัยวายปราณ ฯ
๏ บัดนั้น วายุบุตรวุฒิไกรใจหาญ
ยิ้มแล้วจึ่งตอบพจมาน คำเจ้าว่าขานนี้คมนัก
อย่าเพ่อน้อยใจขอไถ่ถาม จงแจ้งข้อความให้ประจักษ์
ว่าเป็นข้าพระอิศวรรังรักษ์ ยังคิดแคลงนักนะเทวี
เป็นไฉนไม่สถิตไกรลาส จึ่งมาอยู่อังกาศคีรีศรี
หรือเจ้าเอาศักดิ์พระศุลี มาข่มพี่ให้เกรงพระอาญา
ข้อซึ่งอาดูรพูนเทวษ เหตุผลสิ่งใดก็ไม่ว่า
แต่ยักเยื้อนเอื้อนคำจำนรรจา เป็นน่าฉงนสนเท่ห์ใจ
ถ้าเจ้าบอกความตามจริง สารพัดทุกสิ่งจะช่วยได้
อย่าอาวรณ์เร่าร้อนฤทัย พี่จะให้สำเร็จทุกประการ ฯ
๏ เมื่อนั้น วานรินเยาวยอดสงสาร
ได้ฟังมธุรสพจมาน นงคราญจึ่งตอบวาที
จะเล่าแก่เจ้าโดยสัจจา เดิมข้านี้รองบทศรี
องค์พระอิศโรโมลี ยังที่ไกรลาสบรรพต
เป็นงานรักษาประทีปทอง ในห้องวิมานอลงกต
วันหนึ่งพระศุลีมียศ ออกหมู่ดาบสเทวา
เสด็จนั่งสั่งสนทนานาน ด้วยนารอทอาจารย์ฌานกล้า
ข้าไปพูดเล่นกับนางฟ้า ชวาลาอัจกลับนั้นดับไป
องค์พระศุลีผู้มีฤทธิ์ ประกาศิตเรียกหาก็ไม่ได้
โกรธาสาปข้าลงมาไว้ อยู่ในอังกาศคีรี
เมื่อใดพระนารายณ์อวตาร มาสังหารทศพักตร์ยักษี
ในกรุงลงกาธานี ใช้ให้กระบี่หนุมาน
มาตามวิรุญจำบัง อันมีกำลังกล้าหาญ
ให้ข้านี้แจ้งเหตุการณ์ จึ่งจะพ้นสาบานเจ้าโลกา ฯ
๏ โฉมเอยโฉมเฉลา ยุพเยาว์ผู้ยอดเสน่หา
บุญของเราแล้ววนิดา เผอิญมีบัญชาพระจักรี
ตรัสใช้ให้พี่มาตามยักษ์ จึ่งพบนงลักษณ์เฉลิมศรี
สมกับคำสาปพระศุลี ทีนี้จะพ้นโทษภัย
แม้นเจ้าบอกแจ้งแต่แรกมา จะเนิ่นช้าฉะนี้ก็หาไม่
พี่จะช่วยทุกข์อรไท แต่จะถึงใจสิ่งใดกัน
ตัวพี่นี้คือหนุมาน ยอดทหารพระนารายณ์รังสรรค์
ตามมาสังหารกุมภัณฑ์ ที่มันเบียดเบียนแดนไตร
อันวิรุญจำบังยักษี เข้ามาที่นี่หรือไม่
เจ้าจงบอกความแต่จริงไป จะได้ช่วยทุกข์กัลยา ฯ
๏ ลิ้นเอยลิ้นลม คารมช่างคิดประดิษฐ์ว่า
ไพเราะเพราะพริ้งแต่ต้นมา จะให้ข้านี้เชื่อวาที
นี่หรือเจ้าชื่อหนุมาน ยอดทหารพระรามเรืองศรี
รูปร่างอ้อนแอ้นอยู่เช่นนี้ จะมาพาทีลวงเรา
อย่าพักเลียมเล่นให้เห็นจริง ถึงว่าเป็นหญิงก็รู้เท่า
เรานี้มิได้ใจเบา ที่จะเชื่อลมเจ้าเจรจา
ซึ่งอวดว่าเป็นทหาร องค์พระอวตารนาถา
ทั้งกุณฑลขนเพชรมาลา เขี้ยวแก้วรจนาที่ไหนมี
เป็นแต่มนุษย์ใช่วานร ฤทธิรอนไม่รุ่งเรืองศรี
ไม่หาวเป็นดาวเดือนรูจี นี่จะว่าหนุมานประการใด
จะไปล้างวิรุญจำบัง ข้าฟังไม่กลั้นยิ้มได้
เจ้ายอดทหารชาญชัย น่ากลัวฤทธิไกรอย่าเจรจา ฯ
๏ ดวงเอยดวงสมร เจ้างามงอนจำเริญเสน่หา
คารมคมสันพ้นปัญญา เหน็บแนมแกมว่าพาที
เมื่อแจ้งแก่เจ้าโดยสัตย์ ศรีสวัสดิ์ไม่เชื่อฟังพี่
ความชอบชอบแต่จะปรานี นี่กลับเป็นเท็จทุกอัน
น้องเอ๋ยอย่าเพ่อเย้ยเยาะก่อน พี่กลัวแต่จะวอนไปสวรรค์
เหมือนบุษมาลีวิไลวรรณ ที่ในเมืองมายันธานี
ว่าพลางยอกรอภิวาท พระสยมภูวนาถเรืองศรี
สำรวมใจร่ายเวทอันฤทธี ขุนกระบี่กลับกลายกายา ฯ
๏ บัดเดี๋ยวก็เป็นวานร มีเขี้ยวแก้วอรชรซ้ายขวา
กุณฑลขนเพชรมาลา หาวเป็นดาราเดือนตะวัน ฯ
๏ เมื่อนั้น นางวานรินสาวสวรรค์
เห็นหนุมานชาญฉกรรจ์ ตัวสั่นร้องกรีดขึ้นทันที
สองหัตถ์ปิดเนตรนงลักษณ์ ไม่อาจดูพักตร์กระบี่ศรี
ความกลัวเพียงสิ้นสมประดี เทวีไม่เงยพักตรา ฯ
๏ ดวงเอยดวงเนตร เยาวเรศผู้ยอดเสน่หา
เห็นจริงหรือไม่วนิดา กับคำที่ว่าแต่เดิมที
อันตัวของเจ้าเยาวมาลย์ พระสยมภูวญาณประทานพี่
เป็นบำเหน็จซึ่งตามอสุรี โฉมศรีจะว่าประการใด
หรือแหนงแคลงจิตจึงปิดพักตร์ จงดูให้ประจักษ์ที่สงสัย
เจ้าอย่าทำตระหนกตกใจ พี่ไม่มีฤทธิ์เดชา
ว่าพลางลูบหลังนงเยาว์ หยอกเย้าด้วยความเสน่หา
จุมพิตพิศพักตร์กัลยา ไขว่คว้าเลียมลอดสอดกร ฯ
๏ เมื่อนั้น โฉมนางวานรินดวงสมร
สลัดปัดมือวานร ค้อนให้แล้วกล่าววาที
ตัวท่านสิเป็นทหาร องค์พระอวตารเรืองศรี
จงเร่งไปตามอสุรี อย่ามาเซ้าซี้จะขัดใจ ฯ
๏ ทรามเชยทรามสงวน นิ่มนวลเยาวยอดพิสมัย
เจ้าดวงดอกฟ้าสุราลัย ขับพี่เสียได้กัลยา
อันความรักเจ้านี้แสนรัก สุดที่จะหักเสน่หา
ปรานีบ้างเถิดนะแก้วตา วาสนาเคยคู่มาด้วยกัน
ว่าพลางกรเกี่ยวกระหวัด สัมผัสภิรมย์ชมขวัญ
อิงแอบแนบชิดพัลวัน เชยดวงบุษบันอรชร
ภุมรินบินว่อนร่อนร้อง คลึงซาบอาบละอองเกสร
สุมามาลย์บานรับทินกร ขจรรสเสาวคนธ์รวยริน
พระพายชายพัดพานระลอก กระฉอกฝั่งฟองฟุ้งกระแสสินธุ์
สองสมภิรมย์รสยวนยิน เกษมสุขซาบสิ้นทั้งสองรา ฯ
๏ เมื่อนั้น วานรินเยาวยอดเสน่หา
ได้ร่วมรสฤดีกรีฑา ด้วยวายุบุตรวุฒิไกร
แรกรู้รสภิรมย์สมสนิท อิงแอบแนบชิดไม่ห่างได้
ลืมอายใหลหลงปลงใจ ทรามวัยลืมทุกข์ทรมาน
ลืมองค์พระสยมภูวนาถ ลืมทั้งไกรลาสราชฐาน
ลืมเพื่อนสาวสวรรค์บริวาร เยาวมาลย์เพลิดเพลินวิญญาณ์ ฯ
๏ บัดนั้น คำแหงหนุมานทหารกล้า
เสร็จสมภิรมย์นางฟ้า แล้วมีวาจาอันสุนทร
ค่อยอยู่ก่อนเถิดนะนงลักษณ์ พี่จักลาเจ้าดวงสมร
ไปโดยบัญชาพระสี่กร รีบจรตามล้างอสุรี
แล้วจึ่งจะกลับมาหาน้อง ร่วมห้องผู้มิ่งมารศรี
จะส่งไปไกรลาสวันนี้ เจ้าพี่อย่าร้อนรนใจ
อันวิรุญจำบังยักษา หนีมาซ่อนอยู่ตำบลไหน
จงชี้มรคาให้พี่ไป จะได้ประหารชีวิตมัน ฯ
๏ เมื่อนั้น นวลนางวานรินสาวสวรรค์
ฟังลูกพระพายเทวัญ กัลยาตะลึงทั้งอินทรีย์
แสนทุกข์แสนเทวษแสนโศก ด้วยจิตจะวิโยคกระบี่ศรี
ให้เปล่าอกเปล่าใจเทวี มีแต่สะท้อนถอนใจ
ชลเนตรคลอคลองนัยนา จะออกปากเจรจามิใคร่ได้
กอดบาทหนุมานเข้าไว้ สะอื้นไห้เพียงสิ้นสมประดี ฯ
๏ ระงับจิตคิดถึงจะพ้นทุกข์ คืนสุขไกรลาสคีรีศรี
จึ่งยกหัตถ์เบื้องขวานางเทวี ชี้บอกตำแหน่งมรคา
อันวิรุญจำบังมันหนีศร พระสี่กรธิราชนาถา
ไปซ่อนอยู่ในฟองคงคา สีทันดรมหาสมุทรไท
ที่สุดสัตภัณฑ์บริเวณ ทิศใต้พระเมรุเขาใหญ่
ท่านผู้ศักดาปรีชาไว จงรีบไปตามหาอสุรี ฯ
๏ บัดนั้น หนุมานผู้ชาญชัยศรี
ได้ฟังนางฟ้าพาที ชี้บอกที่อยู่กุมภัณฑ์
มีความชื่นชมโสมนัส ดั่งได้สมบัติในสวรรค์
จึ่งสวมกอดวนิดาวิลาวัณย์ รับขวัญจุมพิตอรไท
ครั้นแล้วสำแดงแผลงฤทธิ์ ทศทิศกัมปนาทหวาดไหว
ออกจากคูหาด้วยว่องไว เหาะไปโดยทางเมฆา ฯ
๏ ครั้นถึงอัศกรรณคีรี ขุนกระบี่ผู้มียศถา
ก็ลงยังเชิงบรรพตา แทบฝั่งมหาชลธาร
จึ่งเห็นฟองนํ้าทั้งหลาย เรี่ยรายตามระลอกกระฉอกฉาน
แต่ฟองหนึ่งใหญ่ล้นพ้นประมาณ บันดาลแน่นิ่งในวารี
คิดเห็นประหลาดใจนัก ชะรอยว่าขุนยักษ์ที่มันหนี
มาซ่อนอยู่ในฟองนี้ กระบี่สำคัญมั่นใจ
หมายเขม้นจะจับอสุรินทร์ ในกลางสายสินธุ์สมุทรใหญ่
ยอกรไหว้คุณเจ้าภพไตร สะกดใจร่ายเวทวิทยา ฯ
๏ กายใหญ่เท่าบรมพรหมาน สูงตระหง่านเงื้อมงํ้าภูผา
แปดกรสี่พักตร์เจษฎา ฉวยคว้าฟองใหญ่ด้วยฤทธี ฯ
๏ เมื่อนั้น วิรุญจำบังยักษี
เข้าอยู่ในมือไพรี มีความตระหนกตกใจ
กายนั้นก็คืนเป็นยักษา ทำศักดาแก้ตัวออกมาได้
กวัดแกว่งกระบองดั่งเปลวไฟ โผนเข้าชิงชัยด้วยวานร ฯ
๏ บัดนั้น คำแหงหนุมานชาญสมร
ยืนยันบนหลังสาคร ประจัญกรรอนรันอสุรี ฯ
๏ พระสมุทรเป็นระลอกกระฉอกฉาน สะเทือนถึงจักรวาลคีรีศรี
ต่างหาญต่างกล้าราวี ถ้อยทีตีตอบกันไปมา ฯ
๏ เมื่อนั้น วิรุญจำบังยักษา
รบชิดไม่คิดชีวา อสุราโถมจับหนุมาน ฯ
๏ เท้าซ้ายเหยียบเข่าวายุบุตร เงื้อคทาวุธจะสังหาร
หันเวียนเปลี่ยนท่ารอนราญ ขุนมารตีต้องวานร ฯ
๏ บัดนั้น คำแหงหนุมานชาญสมร
อสุราตีด้วยคทาธร จมท้องสาครลงไป
จนกระทั่งพ่างพื้นแผ่นดิน ขุนกระบินทร์กลับผุดขึ้นมาได้
ชักตรีกวัดแกว่งดั่งแสงไฟ เข้าไล่โจมจับอสุรี ฯ
๏ เท้าซ้ายเหยียบเข่ายืนยัน กรนั้นชิงคทายักษี
ตีต้องอสุราเป็นหลายที ซ้ำแทงด้วยตรีอันศักดา ฯ
๏ เมื่อนั้น วิรุญจำบังยักษา
เสียกระบองดั่งเสียชีวา อสุราสลดระทดใจ
สุดฤทธิ์สุดคิดจะราญรอน สุดที่ต่อกรกระบี่ได้
ความเจ็บปิ้มม้วยบรรลัย สะกดใจร่ายเวทอันฤทธี ฯ
๏ เดชะพระมนตร์พรหมา คงคาให้ช่องแก่ยักษี
หนีลงตามปล่องวารี ยังที่พ่างพื้นดินดาน ฯ
๏ นั่งอยู่ในท้องพระสมุทร อันลึกสุดกว้างใหญ่ไพศาล
สมาธิสำรวมวิญญาณ ขุนมารร่ายเวทวิทยา ฯ
๏ บัดนั้น หนุมานชาญชัยใจกล้า
เห็นวิรุญจำบังอสุรา ไม่กลับเข้ามาชิงชัย
หายไปในท้องพระสมุทร จะเห็นผุดขึ้นมาก็หาไม่
ขุนกระบี่ผู้ปรีชาไว หมายใจจะจับกุมภัณฑ์
จึ่งยอกรถวายอภิวาทน์ พระสยมภูวนาถรังสรรค์
กับองค์พระพายเทวัญ กลั้นใจร่ายเวทวิทยา ฯ
๏ หางนั้นใหญ่ยาวหยั่งสมุทร ตลอดถึงที่สุดแผ่นผา
แล้ววงรอบล้อมกายอสุรา ค่อยขยับเข้ามาทุกที ฯ
๏ เมื่อนั้น วิรุญจำบังยักษี
ซ่อนอยู่ในท้องวารี ขุนกระบี่เอาหางล้อมไว้
ตกใจหน้าซีดตัวสั่น จะดึงดันหนีออกก็ไม่ได้
ผุดลุกขึ้นวิ่งวุ่นไป เวียนไวเสือกสนลนลาน ฯ
๏ บัดนั้น วายุบุตรวุฒิไกรใจหาญ
รวบรัดมัดได้ขุนมาร ถีบทะยานขึ้นจากชลธี ฯ
๏ ยืนอยู่ยังเชิงอัศกรรณ มือนั้นจับเท้ายักษี
ฟาดเข้ากับเหลี่ยมคีรี ก็สุดสิ้นชีวีด้วยฤทธา ฯ
๏ เมื่อนั้น ฝ่ายนางวานรินเสน่หา
ตั้งแต่หนุมานผู้ศักดา นิรารสรักจากไป
อยู่หลังมีแต่ทนเทวษ เยาวเรศเศร้าสร้อยละห้อยไห้
ผู้เดียวเปลี่ยวอกเปล่าใจ ฤทัยเร่าร้อนดั่งอัคคี
หัวเหิ่มเริ่มรู้สังวาส แสนสวาทลูกพระพายเรืองศรี
แสนวิโยคโศกศัลย์พันทวี ด้วยไกลขุนกระบี่ผู้มีฤทธิ์
ทั้งทุกข์ถึงคำสาปพระทรงญาณ เปรียบปานแสงศรมาเสียบจิต
เป็นสองทุกข์แทบถึงชีวิต คิดคิดแล้วร่ำโศกา ฯ
๏ โอ้อนิจจาตัวกู มาทนทุกข์อยู่ในคูหา
ครั้นพบทหารพระจักรา ยินดีว่าจะพ้นโทษภัย
ขุนกระบี่ไปแล้วก็ไม่กลับ จนทินกรเลี้ยวลับเหลี่ยมไศล
ผิดกับสัญญาที่ว่าไว้ หรือไม่ไปพบอสุรี
หรือว่าเข่นฆ่ายักษาตาย กลับไปเฝ้านารายณ์เรืองศรี
อกเอ๋ยถ้าเป็นเช่นนี้ เห็นทีจะไม่กลับมา ฯ
๏ อย่าเลยจะออกไปคอยดู อยู่ที่นอกปากคูหา
ให้สิ้นสงสัยในวิญญาณ์ คิดแล้วนางฟ้าก็รีบจร ฯ
๏ ครั้นถึงที่แผ่นศิลาลาด อันโอภาสจำรัสประภัสสร
นั่งลงเหนือแท่นอลงกรณ์ บังอรคอยศรีหนุมาน ฯ
๏ บัดนั้น วายุบุตรวุฒิไกรใจหาญ
ครั้นฆ่าอสุราวายปราณ หิ้วเศียรทะยานเหาะมา ฯ
๏ ใกล้ถึงอังกาศสิงขร วานรผู้มียศถา
ก็ลงย่างพ่างพื้นพสุธา ตรงมาคูหาอันรูจี ฯ
๏ เมื่อนั้น นวลนางวานรินโฉมศรี
ทอดตาตามทางพนาลี แลเห็นกระบี่มาแต่ไกล
มีความชื่นชมโสมนัส พักตร์ผ่องจำรัสดั่งแขไข
ลุกจากแผ่นผาอำไพ ออกไปรับศรีหนุมาน ฯ
๏ บัดนั้น วายุบุตรวุฒิไกรใจหาญ
เห็นวานรินนงคราญ เยาวมาลย์มารับก็ยินดี
จึ่งวางเศียรวิรุญจำบัง ลงไว้ยังเชิงคีรีศรี
กุมกรอัครราชเทวี เข้าถํ้ามณีพรายพรรณ ฯ
๏ เมื่อนั้น นวลนางวานรินสาวสวรรค์
ครั้นถึงแท่นแก้วแกมสุวรรณ บังคมคัลแล้วกล่าววาจา
ท่านไปเป็นไฉนจึ่งช้านัก ให้น้องรักละห้อยคอยหา
แสนทุกข์แสนเทวษโศกา ปิ้มประหนึ่งชีวาจะบรรลัย
เพราะรักผินพักตร์ไปนั่งคอย จะพริบตาสักหน่อยก็หาไม่
ครั้นเห็นกลับมาก็ดีใจ ดั่งได้ดวงแก้วมณี ฯ
๏ บัดนั้น หนุมานชาญฤทธิ์เรืองศรี
ได้ฟังนางฟ้าพาที ขุนกระบี่รับขวัญกัลยา
ลูบหลังแล้วกล่าวสุนทร ดูก่อนเยาวยอดเสน่หา
อันความพี่รักวนิดา ดั่งว่าดวงเนตรดวงใจ
ถึงเมื่อรณรงค์กับขุนยักษ์ จะลืมองค์นงลักษณ์ก็หาไม่
ซึ่งล่วงเวลาช้าไป ขออภัยเสียเถิดนะเทวี
ว่าพลางก็ทางสัพยอก เย้าหยอกด้วยความเกษมศรี
จุมพิตพิศทั่วทั้งอินทรีย์ ขุนกระบี่คว้าไขว่ไปมา ฯ
๏ เมื่อนั้น วานรินเยาวยอดเสน่หา
ปัดกรค้อนคมด้วยมายา แล้วมีวาจาว่าวอน
บัดนี้ก็ได้ราชการ ของพระอวตารทรงศร
เมตตาช่วยข้าบังอร ให้สิ้นทุกข์สิ้นร้อนในวันนี้ ฯ
๏ บัดนั้น หนุมานผู้ชาญชัยศรี
ยิ้มพลางทางตอบวาที ตัวพี่จะช่วยกัลยา
ให้ได้คืนไปรองบาท พระสยมภูวนาถนาถา
แต่พี่จะจากวนิดา อาลัยเป็นพ้นพันทวี
ด้วยจะนิรารสรัก ไกลเจ้าเยาวลักษณ์เฉลิมศรี
จะขอชมอัครราชนารี ในเวลานี้ให้อิ่มใจ
ว่าพลางอิงแอบแนบชิด แสนสนิทด้วยความพิสมัย
เชยแก้มแนมโอษฐ์อรไท ลูบไล้ดวงทิพย์สุมณฑา
คลึงเคล้าเย้ายั่วภิรมย์ขวัญ เกษมสันต์ในรสเสน่หา
ทั้งสองโสมนัสปรีดา ในแท่นไสยาอลงกรณ์ ฯ
๏ เมื่อนั้น นวลนางวานรินดวงสมร
ได้เพิ่มรสรักกับวานร บังอรพิศวาสจะขาดใจ
ทุกข์ที่กระบี่จะวิโยค แสนโศกทอดถอนใจใหญ่
ชลเนตรคลอเนตรอรไท สะอื้นไห้กับตักหนุมาน
ตัวน้องจะจำจากบาท คืนไปไกรลาสราชฐาน
ท่านอยู่เป็นข้าพระอวตาร จงทำราชการให้ถาวร
อันศัตรูหมู่พวกปัจจามิตร ถึงจะมีฤทธิ์ด้วยแสงศร
อย่าให้มันรอต่อกร จงขจรเดชาทั้งธาตรี ฯ
๏ เมื่อนั้น หนุมานผู้ชาญชัยศรี
ตระโบมโลมเล้านางเทวี แก้วตาของพี่คือดวงใจ
แม้นมิเกรงองค์พระทรงศร พี่จะจากบังอรก็หาไม่
จะอยู่ชมสมนุชอรไท มิได้นิราศคลาดคลา
อันพรของเจ้าเยาวลักษณ์ น่ารักเป็นที่เสน่หา
ซาบไปทุกเส้นโลมา ดั่งอมฤตฟ้าวารี
เจ้าไปได้สุขยังไกรลาส แสนสวาทอย่าลืมสวาทพี่
ว่าพลางอุ้มองค์เทวี ออกจากแท่นที่อลงกรณ์ ฯ
๏ ครั้นถึงปากถํ้าสุรกานต์ ก็วางองค์เยาวมาลย์ดวงสมร
ลงแล้วพิศพักตร์บังอร ยิ่งสะท้อนถอนใจไปมา
พี่คิดมิใคร่จะส่งเจ้า ยุพเยาว์แสนสุดเสน่หา
หากเกรงสมเด็จพระอิศรา จะโกรธาว่าล่วงบัญชาการ
ตั้งแต่วันนี้ไม่เห็นพักตร์ น้องรักผู้ยอดสงสาร
ว่าแล้วอุ้มองค์เยาวมาลย์ งามปานท่อนทองรูจี
ขว้างขึ้นไปยังอัมพร ด้วยกำลังฤทธิรอนกระบี่ศรี
ถึงมหาไกรลาสคีรี สถิตที่วิมานอลงการ์ ฯ
๏ เมื่อนั้น ฝ่ายพระหริรักษ์นาถา
เห็นภาพพยนต์มารยา ทั้งยักษ์ทั้งม้าหายไป
แต่ผ้าโพกกับหอกตกอยู่ ก็รู้ว่าหนุมานทหารใหญ่
ฆ่าวิรุญจำบังบรรลัย ภูวไนยแสนโสมนัสนัก
ดั่งได้เสวยทิพย์สมบัติ อันไพบูลย์พูนสวัสดิ์ทั้งไตรจักร
กับพระอนุชาผู้ร่วมรัก ตั้งพักตร์คอยศรีหนุมาน ฯ
๏ บัดนั้น วายุบุตรวุฒิไกรใจหาญ
เสร็จส่งนางฟ้ายุพาพาล หิ้วเศียรขุนมารเหาะมา ฯ
๏ ครั้นถึงสนามรณรงค์ ก็ลงจากพ่างพื้นเวหา
คลานเข้าเฝ้าพระจักรา ท่ามกลางเสนาพลากร
จึ่งน้อมเศียรเกล้าบังคมทูล นเรนทร์สูรสุริย์วงศ์ทรงศร
ตามซึ่งได้ไปราญรอน วานรถวายเศียรอสุรี ฯ
๏ เมื่อนั้น พระจักรรัตน์แก้วเรืองศรี
เห็นเศียรกุมภัณฑ์ก็ยินดี ภูมีสรรเสริญหนุมาน
มิเสียแรงเป็นลูกพระพาย เลิศชายศักดากล้าหาญ
ใช้ไหนก็ได้ราชการ ปานประหนึ่งจักรแก้วอันฤทธา
ตรัสแล้วให้กลับเวไชยันต์ เลิกพวกพลขันธ์ซ้ายขวา
โห่สนั่นลั่นเลื่อนโกลา คืนเข้าพลับพลารูจี ฯ
๏ บัดนั้น ฝ่ายสารัณทูตยักษี
เห็นสองพญาอสุรี สุดสิ้นชีวีบรรลัย
ทั้งหมู่ม้ารถคชพล จะเหลือแต่สักตนก็หาไม่
ความกลัวดั่งจะดั้นแผ่นดินไป ก็พากันเข้าในลงกา ฯ
๏ ครั้นถึงน้อมเศียรบังคมทูล ท้าวราพณาสูรยักษา
ว่าพระสหายร่วมชีวา กับพระนัดดาฤทธิรอน
ยกพลออกไปรณรงค์ ด้วยองค์พระรามทรงศร
สองกษัตริย์กับพวกพลากร วานรฆ่าเสียแหลกลาญ
บัดนี้อริราชไพรี เลิกหมู่โยธีทวยหาญ
โห่สนั่นครั่นครื้นสุธาธาร คืนไปสถานทัพมัน ฯ
๏ เมื่อนั้น ทศเศียรสุริย์วงศ์รังสรรค์
แจ้งข่าวเร่าร้อนดั่งเพลิงกัลป์ กุมภัณฑ์นิ่งขึงตะลึงไป
ให้คับแค้นแน่นในอุรา จะหายใจออกมามิใคร่ได้
ไม่ออกโอษฐ์บรรหารประการใด ก็เข้าไปในปราสาทรูจี ฯ
๏ ลดองค์ลงเหนือบัลลังก์อาสน์ พระกรก่ายนลาฏยักษี
แสนทุกข์แสนเทวษแสนทวี อสุรีครวญคร่ำรำพัน
เสียดายสมเด็จพระสหาย เลิศชายลือชื่อทั่วสวรรค์
ทั้งนัดดาปานดวงชีวัน ชาญฉกรรจ์ในการชิงชัย
เสียแรงที่รู้เวทมนต์ กำบังตนหายตนไปได้
มาแพ้ฤทธิ์ไพรีกระบี่ไพร ดั่งใช่สุรชาติกษัตรา
อกเอ๋ยโอ้ว่าแต่วันนี้ แสนทุกข์สิ้นที่จะปรึกษา
ตัวกูผู้กอปรด้วยศักดา ก็เอกาในกิจที่คิดการ
เล็งหาไม่เห็นสุริย์วงศ์ ซึ่งอาจองจะออกไปหักหาญ
สุดหวังดั่งว่าชลธาร สุดประมาณที่จะหมายสิ่งใด
แต่ผุดลุกผุดนั่งไม่นิทรา อสุราทอดถอนใจใหญ่
จนตราบเท่าแสงทองอโณทัย เรืองไรในพื้นอัมพร ฯ
๏ จึ่งคิดได้ว่าท้าวมาลี สถิตที่ยอดฟ้าสิงขร
เป็นพระอัยกาฤทธิรอน ทรงเดชขจรมหึมา
จะว่าสิ่งใดก็ประสิทธิ์ ดั่งเหล็กเพชรลิขิตแผ่นผา
พระองค์ดำรงในสัตยา แม้นโกรธาชักแช่งผู้ใด
ก็เป็นตามบัญชาพจนารถ จะเคลื่อนคลาดไปนั้นหาไม่
กูจะให้ไปเชิญภูวไนย มายังพิชัยลงกา
แล้วจะกล่าวโทษรามลักษมณ์ เป็นวัวพันหลักแอบว่า
ให้พระองค์กริ้วโกรธโกรธา จะพรรณนาแต่เดิมให้ฟัง
ที่คำฉกรรจ์จะสรรใส่ จะจัดให้เป็นข้อหน้าหลัง
ซึ่งตัวกูผิดจะปิดบัง ฝังแฝงแจ้งไปให้เห็นดี
พระองค์ก็เชื่อวาจา จะแช่งด่าลักษมณ์รามทั้งสองศรี
ฝ่ายว่าอริราชไพรี น่าที่จะม้วยชีวัน ฯ
๏ คิดแล้วสระสรงทรงเครื่อง อร่ามเรืองพรรณรายฉายฉัน
เสด็จย่างเยื้องจรจรัล ออกพระโรงคัลโอฬาร์ ฯ
๏ พร้อมหมู่เสนาพฤฒามาตย์ กวีราชสุริย์วงศ์พงศา
จึ่งมีพระราชบัญชา สั่งสองนัดดาอสุรี
นนยวิกวายุเวกจงรีบไป ยังไศลยอดฟ้าคีรีศรี
ทูลพระอัยกาธิบดี ว่าบัดนี้ลงกาพระนคร
มีมนุษย์ชื่อว่ารามลักษมณ์ พี่น้องฮึกฮักชาญสมร
คุมกระบี่โยธาพลากร มาราญรอนรบรุกบุกบัน
เคี่ยวฆ่าสุริย์วงศ์พรหมาน บรรลัยลาญสิ้นชีพอาสัญ
ข้าศึกยิ่งฮึกขึ้นทุกวัน เชิญพระทรงธรรมเสด็จมา ฯ
๏ เมื่อนั้น นนยวิกวายุเวกยักษา
รับสั่งถวายบังคมลา ก็ออกมาจากท้องพระโรงชัย ฯ
๏ ครั้นถึงที่อยู่อสุรี จึ่งสั่งขุนพาชีนายใหญ่
เร่งผูกสินธพมโนมัย ที่เดินได้โดยทางอัมพร ฯ
๏ บัดนั้น จึ่งขุนอาชาชาญสมร
รับสั่งหลานท้าวยี่สิบกร ก็รีบจรไปโรงพาชี ฯ
๏ จึ่งผูกอนันตสิงหาสน์ อันร้ายกาจดั่งพญาราชสีห์
ทั้งเมฆมาลาตัวดี มีพยศดั่งม้าพระสุริยา
ประดับเครื่องเรืองรองด้วยกุดั่น ใบโพธิ์สุวรรณห้อยหน้า
สองหูพู่ขาวรจนา งามสง่าลำพองคะนองฤทธิ์
ก็เสร็จตามราชบรรหาร หลานเจ้าลงกาประกาศิต
ประทับกับเกยแก้วชวลิต คอยสองทรงฤทธิ์เสด็จจร ฯ
๏ เมื่อนั้น นนยวิกวายุเวกชาญสมร
ครั้นเสร็จซึ่งผูกอัสดร ก็กรายกรมาสรงวาริน ฯ
๏ สององค์ชำระสระสนาน สุคนธ์ธารหอมฟุ้งจรุงกลิ่น
สนับเพลาเชิงรูปนาคิน ภูษาธงข้าวบิณฑ์พื้นแดง
ต่างทรงชายแครงชายไหว ฉลององค์อำไพเครือแย่ง
ตาบทิศทับทรวงลายแทง สังวาลเพชรลูกแตงชิงดวง
พาหุรัดทองกรมังกรพัน ธำมรงค์เรือนสุบรรณรุ้งร่วง
ปักจุฑามณีดอกไม้พวง ห้อยห่วงกุณฑลกรรเจียกจร
งามองค์งามทรงงามสง่า ดั่งบุตรพญาไกรสร
ยุรยาตรวาดชายกรายกร ไปขึ้นอัสดรมโนมัย ฯ
๏ ม้าเอยสองม้าทรง ฤทธิรงค์เดินโดยอากาศได้
เชื้อสินธพชาติอาชาไนย ขี่ไล่ทันลมบรรลัยกาล
ยกหูชูหางเริงร้อง เผ่นโผนลำพองคะนองหาญ
ผูกเครื่องเนาวรัตน์ชัชวาล แคบอานเบาะเอี่ยมสะอาดตา
ยกเท้าก้าวถีบทะยานหยัด ลัดนิ้วลอยในเวหา
เร็วเพียงลมพานพัดพา ตรงไปยอดฟ้าคีรี ฯ
๏ ครั้นถึงลงจากอัสดร บทจรตามกันทั้งสองศรี
ขึ้นเฝ้าอัยกาธิบดี ในที่ไพชยนต์อลงการ ฯ
๏ จึ่งน้อมเศียรเกล้าบังคมทูล นเรนทร์สูรยอดฟ้ามหาสถาน
บัดนี้ทศเศียรขุนมาร ผู้เป็นหลานรักร่วมชีวัน
ใช้ข้ามาเฝ้าเบื้องบาท พระอัยกาธิราชรังสรรค์
ด้วยมนุษย์พี่น้องชาญฉกรรจ์ นามนั้นชื่อว่ารามลักษมณ์
ยกพวกโยธาพลากร ข้ามมหาสาครมาหาญหัก
อาจองทะนงใจนัก ฆ่าสุริย์วงศ์ยักษ์วายชนม์
ยังเหลือแต่องค์พระนัดดา จะรบราข้าศึกนั้นขัดสน
ไพร่ฟ้าประชากรก็ร้อนรน เห็นจะอับจนเสียครั้งนี้
ขอเชิญเสด็จไปปกเกล้า แก่เผ่าพันธุ์วงศ์ยักษี
จะได้เย็นเกศอสุรี ด้วยเดชภูมีอันศักดา ฯ
๏ เมื่อนั้น ท้าวมาลีวราชนาถา
ได้ฟังทั้งสองกุมารา ผ่านฟ้าฉงนสนเท่ห์ใจ
นิ่งอยู่เป็นครู่แล้วตรัสถาม อันลักษมณ์รามพี่น้องเป็นไฉน
เขาอยู่ถิ่นฐานบ้านเมืองใด สุริย์วงศ์พงศ์ไหนจึ่งอาจนัก
อันทศเศียรอสุรี ฤทธีปราบได้ทั้งไตรจักร
ถึงเทวินทร์อินทร์พรหมยมยักษ์ ก็เกรงศักดาเดชกุมภัณฑ์
ทั้งกรุงลงกามหานิเวศน์ พระสมุทรเป็นเขตคูกั้น
กว้างลึกล้อมรอบเป็นขอบคัน ข้าศึกนั้นข้ามไปอย่างไร
เขารู้เดินนํ้าดำดิน เหาะบินมาได้หรือไฉน
สาเหตุเภทพาลประการใด จึ่งตั้งใจเคี่ยวฆ่าราวี ฯ
๏ เมื่อนั้น นนยวิกวายุเวกยักษี
น้อมเศียรสนองพระวาที อันลักษมณ์รามพี่น้องทั้งสองนั้น
เป็นหน่อท้าวทศรถชัยชาญ หลานท้าวอัชบาลรังสรรค์
เรืองฤทธิไกรดังไฟกัลป์ ได้ผ่านเขตขัณฑ์อยุธยา
ทั้งสองออกมาทรงพรต บวชเป็นดาบสอยู่ในป่า
วันหนึ่งจึ่งเจ้าลงกา ผ่านฟ้าไปเที่ยวพนาลี
พระองค์พบนางที่กลางดง ทรงนามสีดามารศรี
พ่อแม่ลูกผัวก็ไม่มี อสุรีจึ่งรับเอามาไว้
ที่ในตำหนักสวนขวัญ มิได้ผูกพันพิสมัย
อันซึ่งมนุษย์วุฒิไกร พี่น้องหยาบใหญ่ทั้งสองคน
มีฤทธิ์แต่ด้วยศรศิลป์ ไม่ดำดินบินได้ในเวหน
คุมหมู่วานรเป็นพล จองถนนข้ามมหาสมุทรมา
ว่าเป็นผัวสีดานงลักษณ์ รุมโรมโหมหักยักษา
ฆ่าพระญาติวงศ์มรณา ผ่านฟ้าจงได้ปรานี ฯ
๏ เมื่อนั้น ท้าวมาลีวราชเรืองศรี
ได้ฟังจึ่งกล่าววาที ในที่ท่ามกลางคนธรรพ์
ซึ่งว่ารามลักษมณ์เป็นนัดดา ท้าวมหาอัชบาลรังสรรค์
เห็นจริงด้วยเป็นวงศ์เทวัญ จึ่งบุกบันมาได้ถึงเมืองมาร
อันนอกกว่านี้ไม่มีใคร ซึ่งเรืองฤทธิไกรห้าวหาญ
เว้นไว้แต่เหล่าอัชบาล ซึ่งอาจผลาญสุริย์วงศ์พรหมา
อันปู่เขากับกูเป็นสหาย เพื่อนตายรักใคร่กันหนักหนา
ก็สิ้นชีวาลัยไปเมืองฟ้า แต่ลักษมณ์รามเกิดมากูไม่รู้
ด้วยพึ่งจะจำเริญวัย ทางไกลต่างคนต่างอยู่
นานแล้วไม่ได้ไปเยี่ยมดู สุริย์วงศ์ในกรุงอยุธยา
อันเหตุซึ่งเกิดสงคราม ลุกลามเคี่ยวเข็ญเข่นฆ่า
เป็นต้นด้วยหญิงที่ได้มา จึ่งพาให้ผิดใจกัน
กูจะไประงับทั้งสองฝ่าย ให้หายขึ้งเคียดเดียดฉันท์
จะว่ากล่าวเป็นกลางทางธรรม์ ให้ผูกพันธมิตรกันสืบไป ฯ
๏ ตรัสแล้วจึ่งมีบัญชา สั่งมหาเสนาผู้ใหญ่
จงเตรียมรี้พลสกลไกร กูจะไปลงกาธานี ฯ
๏ บัดนั้น จึ่งมหาเสนาทั้งสี่
รับสั่งพระองค์ทรงฤทธี ถวายอัญชุลีแล้วออกมา ฯ
๏ เกณฑ์เป็นกระบวนพยุหบาตร สำหรับเดินอากาศเวหา
เหล่าพลคนธรรพ์เสนา เป็นกองหน้าให้นำเสด็จจร
ถัดมาพวกพฤกษเทเวศ อันเรืองเดชสถิตในสิงขร
ถัดมาโยธาวิชาธร กรถือทิวธงอลงการ
กองขวาโยธาคณาครุฑ ฤทธิรุทรศักดากล้าหาญ
กองซ้ายนาคาในบาดาล ถือบุษบาบานทุกตน
กองหลังนั้นเหล่ากินนร เพียบพื้นอัมพรสับสน
ล้วนถือทิพย์มาศโกมล รถพลเสร็จพร้อมดั่งบัญชา ฯ
๏ เมื่อนั้น ท้าวมาลีวราชนาถา
ครั้นเสร็จซึ่งจัดโยธา เสด็จมาเข้าที่สรงชล ฯ
๏ ให้ไขท่อทิพย์อโนดาต สุหร่ายมาศโปรยปรายดั่งสายฝน
ทรงสุคนธารสเสาวคนธ์ ปรุงปนเรณูสุมาลี
สนับเพลารายพลอยแวววาว ภูษาขาวเชิงรูปราชสีห์
ชายไหวชายแครงเครือมณี ฉลององค์ขาวขจีฉลุลาย
ตาบทิศทับทรวงดวงกุดั่น สังวาลวัลย์มรกตสามสาย
พาหุรัดทองกรมังกรกลาย ธำมรงค์เพชรพรายอรชร
ทรงมหามงกุฎเนาวรัตน์ กรรเจียกจรจำรัสประภัสสร
จับพระขรรค์แก้วฤทธิรอน กรายกรมาขึ้นพิชัยรถ ฯ
๏ รถเอยรถวิมาน กงกำแก้วประพาฬอลงกต
ห้ายอดหน้าบันเป็นหลั่นลด ช่อฟ้าช้อยชดบราลี
เทียมด้วยพลาหกตัวคะนอง ลำพองเพียงพญาราชสีห์
พาเผ่นอากาศด้วยฤทธี สารถีนั่งหน้าประนมกร
เครื่องสูงครบสิ่งกรรชิงรัตน์ กันภิรุมย์มยุรฉัตรประภัสสร
ปี่ฆ้องกลองแห่แตรงอน อัมพรสนั่นครรชิต
งามทรงดั่งองค์เทวา อันเสด็จลงมาจากดุสิต
งามรถเพียงรถพระอาทิตย์ งามพลแข่งฤทธิ์กันเหาะไป ฯ
๏ ลอยลิ่วปลิวมาในอัมพร ข้ามมหาสาครกว้างใหญ่
ใกล้ถึงลงกากรุงไกร ภูวไนยถวิลจินดา
ครั้นกูจะเข้าไปเมืองยักษ์ พระรามพระลักษมณ์จะกังขา
แม้นจะไปข้างทัพอยุธยา ทศพักตร์ยักษาจะน้อยใจ
จำจะหยุดอยู่แต่ที่รบ ตามขนบตัวกูเป็นผู้ใหญ่
จะหามาสมรภูมิชัย อย่าให้นินทาเป็นราคี ฯ
๏ คิดแล้วจึ่งสั่งคนธรรพ์ อันเป็นนายม้าสารถี
ให้ขับรถรัตน์มณี ลงที่พ่างพื้นสุธาธาร ฯ
๏ เมื่อนั้น นนยวิกวายุเวกใจหาญ
เห็นพระองค์ผู้วงศ์พรหมาน ไม่เข้าราชฐานลงกา
สององค์ก็ขับมโนมัย อันเรืองฤทธิไกรแกล้วกล้า
รีบเร่งไปตามมรคา เข้ามายังราชธานี ฯ
๏ ครั้นถึงลงจากอัสดร บทจรตามกันทั้งสองศรี
ขึ้นเฝ้าพญาอสุรี ยังที่ปราสาทพรายพรรณ ฯ
๏ จึ่งน้อมเศียรเกล้าบังคมทูล ท้าวราพณาสูรรังสรรค์
ข้าไปเฝ้าองค์พระทรงธรรม์ ยังบรรพตยอดฟ้าศิลาลัย
กราบทูลกล่าวโทษลักษมณ์ราม ยกข้อเนื้อความขึ้นให้ใหญ่
พระอัยกาผู้ปรีชาไว ถามไถ่ถึงพวกปัจจามิตร
ข้าทูลว่าวงศ์อัชบาล ท้าวมีบรรหารประกาศิต
ว่าลักษมณ์รามเป็นหลานร่วมชีวิต ของสหายรักสนิทกับภูมี
บัดนี้พระองค์เสด็จมา ไม่เข้าลงกาบุรีศรี
ตั้งอยู่แต่นอกธานี ในที่ที่รณรงค์กัน ฯ
๏ เมื่อนั้น ทศเศียรพงศ์พรหมรังสรรค์
ฟังสองกุมารรำพัน ให้หวาดหวั่นสะดุ้งพระทัยนัก
อันพระอัยกานี้ทรงสัตย์ สารพัดรอบรู้แหลมหลัก
ถึงมาตรตัวกูเป็นหลานรัก ผิดแล้วไหนจักเมตตา
จะว่าแต่สุจริตไป ตามใครชอบผิดไม่คิดหน้า
จะรีบไปเฝ้าเบื้องบาทา องค์พระอัยกาทรงฤทธิ์
จะได้กล่าวโทษเป็นโจทก์ก่อน ทูลซ่อนข้อความที่กูผิด
ให้เห็นชั่วแต่ฝ่ายปัจจามิตร พระองค์ก็จะคิดปรานี
ตริแล้วจึ่งมีบัญชา สั่งเปาวนาสูรยักษี
จงเทียมรถแก้วรูจี กับหมู่โยธีให้พร้อมกัน
ตัวกูจะไปเฝ้าบาท พระอัยกาธิราชรังสรรค์
เชิญเสด็จพระองค์ทรงธรรม์ ให้ยกพลขันธ์เข้าลงกา ฯ
๏ บัดนั้น จึ่งเปาวนาสูรยักษา
รับสั่งถวายบังคมลา ออกมาจากท้องพระโรงชัย ฯ
๏ จัดพวกรี้พลทวยหาญ แสนเสนามารน้อยใหญ่
เทียมทั้งรถแก้วแววไว ตามในบัญชาอสุรี ฯ
๏ เมื่อนั้น องค์ท้าวสิบพักตร์ยักษี
สระสรงทรงเครื่องรูจี มาขึ้นรถมณีอลงการ ฯ
๏ จึ่งให้เคลื่อนพหลพลไกร จากพิชัยลงการาชฐาน
เสียงประโคมโครมครื้นสุธาธาร พลมารแห่แหนแน่นมา ฯ
๏ ครั้นถึงจึ่งขับประทักษิณ ไปสิ้นสามรอบเวียนขวา
ให้หยุดรถแก้วแววฟ้า เบื้องซ้ายอัยกาทรงยศ
แล้วถวายธูปเทียนดอกไม้มาศ บูชาเบื้องบาทบงกช
โปรยปรายสุคนธารส น้อมเศียรประณตด้วยยินดี
ทูลว่าพระองค์ทรงเดช มาโปรดเกศสุริย์วงศ์ยักษี
อยู่ไยแต่นอกบุรี เชิญเสด็จภูมีเข้าเวียงชัย ฯ
๏ เมื่อนั้น พระผู้ทรงปัญญาอัชฌาสัย
ฟังเจ้าลงกากรุงไกร มาเชิญเข้าไปพารา
มิได้ตรัสตอบพจมาน ตรึกไปด้วยญาณอุเบกขา
ตัวกูเป็นประธานโลกา จะว่าความฝ่ายเดียวไม่ควรนัก
จะเป็นที่ตำหนิติฉิน ดูหมิ่นทั่วไปทั้งไตรจักร
ว่าเข้าด้วยข้างทศพักตร์ หลานรักสหายจะน้อยใจ
จำจะประชุมเทเวศ กับองค์ตรีเนตรผู้ใหญ่
พร้อมกันในสมรภูมิชัย จึ่งจะให้ไปหาพระรามมา ฯ
๏ คิดแล้วก็ร้องประกาศ ด้วยอำนาจพรหเมศนาถา
ดูก่อนฝูงเทพเทวา ทั่วทุกชั้นฟ้าโสฬส
คือองค์จตุโลกบาล อันสถิตวิมานอลงกต
ทั้งท้าวโกสีย์ผู้มียศ ทั่วทศทิศธาตรี
วันนี้ตัวเราจะว่าความ ทศพักตร์กับพระรามเรืองศรี
จงมาประชุมในที่นี้ ให้เห็นร้ายดีด้วยกัน ฯ
๏ เมื่อนั้น ฝ่ายฝูงเทวาในสรวงสวรรค์
ทั้งองค์ตรีเนตรเวสสุวัณ อันทรงศักดาวราฤทธิ์
ได้ยินท้าวมาลีวราช ประกาศบัญชาประกาศิต
จะว่าความโดยธรรม์ทศพิธ ตามชอบแลผิดไม่เข้าใคร
ต่างองค์มีใจเกษมศานต์ ออกจากวิมานน้อยใหญ่
เหาะทะยานผ่านฟ้าด้วยว่องไว ตรงไปยังท้าวมาลี ฯ
๏ ครั้นถึงจึ่งลงจากอากาศ ด้วยฤทธิ์เทวราชเรืองศรี
นั่งแน่นบนเนินคีรี ใกล้รถมณีพรายพรรณ ฯ
๏ เมื่อนั้น ท้าวมาลีวราชรังสรรค์
ครั้นเห็นเทวามาพร้อมกัน ทรงธรรม์จึ่งมีบัญชา
ดูกรนัดดาสุริย์วงศ์ ผู้พงศ์พรหเมศนาถา
ซึ่งผิดกับพระรามแต่เดิมมา สาเหตุนั้นเป็นประการใด
คือใครตั้งต่อก่อก่อน จึ่งได้ราญรอนเป็นศึกใหญ่
จงว่าแต่ตามจริงไป อย่าเคลือบไคล้มุสาพาที ฯ
๏ เมื่อนั้น ท้าวทศพักตร์ยักษี
ฟังพระอัยกาธิบดี ชุลีกรสนองพระบัญชา
ข้าจะทูลความแต่ตามจริง ไม่เอาสิ่งเท็จนั้นมาว่า
เดิมพระรามจะผิดกับนัดดา เพราะด้วยสาเหตุเท่านี้
วันหนึ่งหลานไปเที่ยวประพาส รุกขชาติตามเชิงคีรีศรี
พบนางในกลางพนาลี มีนามสีดาอรไท
ไร้ทั้งบิตุเรศมารดร คู่ครองบังอรก็หาไม่
ตัวข้าเมตตารับมาไว้ ให้อยู่ในสวนอุทยาน
นานมาลักษมณ์รามทั้งสองคน คุมกระบี่รี้พลทวยหาญ
จองถนนข้ามฝั่งชลธาร ว่าเป็นผัวเยาวมาลย์สีดา
อาจองทะนงใจนัก โหมหักเคี่ยวเข็ญเข่นฆ่า
สุริย์วงศ์พงศ์พันธุ์ก็มรณา ผ่านฟ้าจงได้ปรานี ฯ
๏ เมื่อนั้น ท้าวมาลีวราชเรืองศรี
ได้ฟังวาจาอสุรี ภูมีนิ่งนึกตรึกตรา
อันทศพักตร์กล่าวโทษพระราม ต้นความนั้นเกิดที่กลางป่า
ตัวกูผู้พิจารณา จะเป็นตราชูให้เพ่งธรรม์
คิดแล้วจึ่งกล่าวสุนทร ดูกรทศเศียรหลานขวัญ
ซึ่งเจ้ากล่าวโทษเขาทั้งนั้น ล้วนแต่ฉกรรจ์ทุกข้อไป
จำจะให้ไปหาพระราม มาถามสอบกันจึ่งได้
เท็จจริงก็จะแจ้งประจักษ์ใจ ที่ในสำนวนพาที ฯ
๏ ว่าแล้วจึ่งมีประกาศิต สั่งวิษณุกรรม์เรืองศรี
จงไปหาพระลักษมณ์พระจักรี ยังที่สุวรรณพลับพลา
บอกว่าเราผู้ฤทธิรงค์ กับองค์อัชบาลนาถา
เป็นสหายร่วมรักกันมา ช้านานแต่ดึกดำบรรพ์
อันพระลักษมณ์พระรามเป็นหลาน ของท้าวอัชบาลรังสรรค์
ก็นับในนัดดาเหมือนกัน จงรำพันดั่งเราพาที
เชิญให้พระองค์เสด็จมา ยังมหายุทธภูมิชัยศรี
แก้ความทศพักตร์อสุรี ที่ประชุมฝูงเทพนิกร ฯ
๏ เมื่อนั้น พระวิษณุกรรมชาญสมร
รับสั่งพระองค์ทรงฤทธิรอน ชุลีกรแล้วเหาะระเห็จไป ฯ
๏ ครั้นถึงมรกตคีรี เทเวศผู้มีอัชฌาสัย
ตรงลงยังหน้าพลับพลาชัย นั่งใกล้แล้วทูลพระทรงฤทธิ์
บัดนี้ท้าวมาลีวราช พระบาทผู้ศักดาวาจาสิทธิ์
ซึ่งเป็นสหายร่วมชีวิต รักสนิทกับองค์พระอัยกา
ให้ข้ามาเฝ้าบาทบงสุ์ พระทรงครุฑภุชพงศ์นาถา
ด้วยทศกัณฐ์อสุรา ฟ้องหากล่าวโทษพระภูมี
หลายข้อแต่ล้วนฉกรรจ์ ทรงธรรม์ไม่เชื่อยักษี
ให้เชิญเสด็จพระจักรี ไปที่สมรภูมิชัย
จะได้ถามให้รู้ว่าใครผิด พระทรงฤทธิ์จะตัดสินให้
ต่อหน้าเทวาสุราลัย โดยในสุจริตสัจธรรม์ ฯ
๏ เมื่อนั้น พระจักรรัตน์แก้วรังสรรค์
ได้ฟังพระวิษณุกรรม์ ทรงธรรม์ฉงนสนเท่ห์นัก
จึ่งตรัสแก่สุครีพวายุบุตร อันไวยวุฒิปรีชาแหลมหลัก
องคตพิเภกขุนยักษ์ พร้อมพักตร์เฝ้าบาทภูวไนย
นิลเอกนิลนนท์ชมพูพาน สุรเสนสุรกานต์ทหารใหญ่
ทั้งชามพูวราชฤทธิไกร อายุสม์ได้โกฏิปีปลาย
ผู้ใดใครยังรู้เห็น พระอัยกาเราเป็นสหาย
กับท้าวมาลีผู้เลิศชาย เพื่อนตายรักร่วมชีวี ฯ
๏ บัดนั้น จึ่งชามพูวราชกระบี่ศรี
ก้มเกล้ากราบทูลพระจักรี ตามที่ได้รู้มาช้านาน
ว่ามีอสุรพรหมหนึ่งนั้น ตั้งพิธีกรรม์กล้าหาญ
เพียรเฝ้าพระสยมภูวญาณ จะใคร่เป็นประธานโลกา
จึ่งขอพรพระจอมไกรลาส ให้อำนาจปกไปทุกทิศา
อีกทั้งมหาคทา ศักดาเลิศลบธาตรี
พระองค์จึ่งประสิทธิ์ประสาทให้ ตามใจอสุรพรหมยักษี
ครั้งนั้นองค์ท้าวมาลี ภูมีกราบทูลพระทรงญาณ
ว่าโอรสท้าวอโนมา ครองอยุธยาราชฐาน
ทรงนามชื่อท้าวอัชบาล ผ่านฟ้าตั้งอยู่ในสัจธรรม์
เป็นที่พำนักหลักเกศ นักพรตเทเวศทั้งสรวงสวรรค์
ซึ่งอวยพรให้แก่อสูรนั้น เห็นมันจะกำเริบนัก
จะเบียดเบียนมนุษย์เทวา นักสิทธ์วิทยาทั้งไตรจักร
ถึงท้าวอัชบาลรังรักษ์ จะต่อด้วยขุนยักษ์ก็ยากใจ
องค์พระสยมภูวนาถ จึ่งประสาทพระขรรค์แก้วให้
ทั้งพรอันประเสริฐเลิศไกร ใช้มาลีวราชเอามา
ถวายแก่องค์ท้าวอัชบาล อันเป็นประธานทุกทิศา
ให้พระขรรค์ชนะแต่คทา อสุรพรหมพาลาจงแพ้ฤทธิ์
แต่ครั้งนั้นมาทั้งสององค์ จึ่งตั้งสัจดำรงสุจริต
เป็นสหายเพื่อนตายเพื่อนชีวิต รักสนิทร่วมทุกข์สุขกัน ฯ
๏ เมื่อนั้น พระสุริย์วงศ์องค์นารายณ์รังสรรค์
ได้ฟังเรื่องดึกดำบรรพ์ อันชามพูวราชทูลมา
สิ้นที่กินแหนงแคลงใจ ภูวไนยแสนโสมนัสสา
จึ่งสั่งสุครีพผู้ศักดา ให้เตรียมวานรโยธี
เราจะไปประณตบทบงสุ์ องค์พระอัยกาเรืองศรี
แก้ความทศกัณฐ์อสุรี ยังที่สมรภูมิชัย ฯ
๏ บัดนั้น พญาสุครีพทหารใหญ่
รับสั่งพระตรีภูวไนย บังคมไหว้แล้วรีบออกมา ฯ
๏ เกณฑ์กระบี่เป็นกระบวนพยุหบาตร สิบหมู่องอาจแกล้วกล้า
แต่ละตนล้วนมีฤทธา เหาะฟ้าเดินนํ้าดำดิน
บ้างรู้จำแลงแปลงกาย หายตัวบังเลือมก็ได้สิ้น
แต่ล้วนเคยมีชัยแก่ไพริน อาจปล้นเมืองอินทร์ได้ดั่งใจ
อันองคตคำแหงวายุบุตร ทั้งสิบแปดมงกุฎทหารใหญ่
ให้เคียงข้างรถแก้วแววไว ใกล้องค์ภูวไนยสี่กร ฯ
๏ เมื่อนั้น พระกฤษณุรักษ์ทรงศร
จึ่งชวนพระลักษมณ์ฤทธิรอน บทจรไปสรงคงคา ฯ
๏ สองกษัตริย์ชำระสระสนาน สุคนธาธารทิพย์บุปผา
สนับเพลาเครือหงส์อลงการ์ ภูษาต่างสีท้องพัน
ต่างทรงชายไหวชายแครง ฉลององค์ลายแย่งสังเวียนคั่น
ตาบทิศทับทรวงสังวาลวัลย์ พาหุรัดกุดั่นทองกร
สอดใส่ธำมรงค์เรือนเก็จ มงกุฎเพชรจำรัสประภัสสร
ห้อยพวงมาลัยกรรเจียกจร ดอกไม้ทัดอรชรด้วยโกมิน
พระเชษฐานั้นทรงพรหมาสตร์ พระลักษมณ์จับพลายวาตธนูศิลป์
สององค์กรายกรดั่งหงส์บิน มาขึ้นรถอมรินทร์อลงการ ฯ
๏ รถเอยรถทรง กำกงประดับมุกดาหาร
บัลลังก์ล้วนแล้วแก้วประพาฬ บุษบกแม้นพิมานในโสฬส
เทียมด้วยอัสดรตัวดี ทั้งสี่พื้นเทพบุตรหมด
พระลักษมณ์นั่งประนมมาหน้ารถ เพียงพระจันทร์ทรงกลดในอัมพร
มาตุลีสารถีขับทะยาน พลาหกเริงร่านดั่งไกรสร
มยุรฉัตรพัดโบกจามร แตรงอนกลองชนะประโคมครึก
เสียงสินธพร้องมี่สนั่น เสียงกงรถลั่นก้องกึก
พลหาญหาญแห่โห่ฮึก ขับกันคึกคึกรีบไป ฯ
๏ ครั้นถึงซึ่งที่สนามรบ พระตรีภพผู้มีอัชฌาสัย
ให้หยุดพหลพลไกร มั่นไว้ตามกระบวนยาตรา
แล้วเลื่อนรถรัตนมณี ประทับเข้าข้างที่เบื้องขวา
แห่งองค์สมเด็จพระอัยกา งามสง่าดั่งรถพระสุริยัน
สองกษัตริย์ถวายอภิวาทน์ ท้าวมาลีวราชรังสรรค์
ท่ามกลางฝูงเทพเทวัญ คอยฟังบัญชาพระภูมี ฯ
๏ เมื่อนั้น ท้าวมาลีวราชเรืองศรี
ครั้นเห็นพระลักษมณ์พระจักรี มีความแสนโสมนัสนัก
พินิจพิศดูรูปทรง สององค์งามลํ้าทั้งไตรจักร
คล้ายกันกับพระสหายรัก ผิวพักตร์ลักขณาจำเริญใจ
สมศักดิ์สุริย์วงศ์เทเวศ จับเนตรดั่งดวงแขไข
งามยิ่งอินทราสุราลัย ภูวไนยจึ่งมีบัญชา
ดูก่อนพระรามพระลักษมณ์ ผู้ทรงสิทธิ์ศักดิ์แกล้วกล้า
เจ้าก็เป็นหลานมิตรสนิทมา ดั่งนัดดาเราก็เหมือนกัน
ฝ่ายว่าข้างทศพักตร์นี้ อสุรีก็เป็นหลานขวัญ
สามองค์ล้วนวงศ์เทวัญ ทรงมหันตยศเลิศไกร
ไฉนเจ้าไม่ครองนคเรศ พี่น้องประเวศอยู่ป่าใหญ่
จนเกิดรบพุ่งชิงชัย ถึงได้เข่นฆ่าราวี
บัดนี้ทศกัณฐ์เขาเป็นโจทก์ กล่าวโทษหลานรักทั้งสองศรี
พระตรัสถามตามฟ้องอสุรี จริงดั่งนี้หรือนัดดา ฯ
๏ เมื่อนั้น พระจักรรัตน์แก้วนาถา
น้อมเศียรสนองพระบัญชา ซึ่งข้ามาอยู่พนาวัน
เพราะด้วยพระแม่ไกยเกษี เทวีมืดมัวโมหันธ์
ขอสัจบิตุรงค์ทรงธรรม์ ให้พระพรตนั้นผ่านธานี
กำจัดข้าจากนคเรศ ให้ทรงซึ่งเพศเป็นฤๅษี
อยู่ป่ากำหนดสิบสี่ปี หลานนี้จึ่งต้องมาเดินไพร
อันนางสีดายุพาพักตร์ กับองค์พระลักษมณ์กันแสงไห้
ตามข้ามาอยู่พนาลัย เป็นเพื่อนยากไร้ด้วยนัดดา
วันหนึ่งจึ่งมีกวางทอง ผิวพรรณผุดผ่องดั่งเลขา
เดินดัดลัดตรงเข้ามา ยังหน้าพระคันธกุฎี
นางสีดาเห็นก็รักใคร่ ร้องไห้วอนข้าบทศรี
ให้ไปตามจับมฤคี สุดที่จะขัดบังอร
จึ่งให้พระลักษมณ์นุชนาถ อยู่เฝ้าอัครราชดวงสมร
ข้ารีบไปในพนาดอน วางศรต้องกายมฤคา
ล้มลงที่เนินริมทาง กวางนั้นกลับเป็นยักษา
แสร้งร้องด้วยกลอสุรา กัลยาได้ยินก็ตกใจ
จึ่งขับให้องค์พระลักษมณ์ ไปตามหลานรักในป่าใหญ่
ครั้นกลับมาถึงตำหนักไพร ไม่เห็นสีดาเทวี
ตัวข้าพี่น้องเที่ยวเสาะหา พบสดายุราชปักษี
ปีกหักเจ็บชํ้าทั้งอินทรีย์ อยู่ที่ชายป่าพนาดร
บอกว่าทศเศียรขุนยักษ์ ลักนางสีดาดวงสมร
พามาโดยทางอัมพร ได้ออกต่อกรอสุรา
ข้าจึ่งรู้ว่าทศกัณฐ์ นั้นใช้มารีศยักษา
เป็นกวางไปลวงนางสีดา แล้วลักพามาธานี
หลานจึ่งจองถนนข้ามสมุทร ใช้บุตรพาลีเรืองศรี
ถือสารไปว่าโดยดี ให้ส่งเทวีออกมา
ทศพักตร์กลับว่าดื้อดึง จึ่งได้ผิดกันกับยักษา
ทั้งนี้เป็นความสัตยา ใช่ว่าข้าแกล้งผูกพัน ฯ
๏ เมื่อนั้น ท้าวมาลีวราชรังสรรค์
ได้ฟังพระองค์วงศ์เทวัญ ทรงธรรม์นิ่งนึกตรึกไป
อันความทศพักตร์กับพระราม ใจความหาไกลกันไม่
เท็จจริงจะอยู่ข้างผู้ใด จะซักไล่ให้เห็นร้ายดี
ตรัสแล้วจึ่งกล่าวสุนทร ดูก่อนทศเศียรยักษี
ข้อซึ่งว่าได้นารี ในที่ดงแดนหิมวา
ไม่มีพ่อแม่ลูกผัว เที่ยวอยู่แต่ตัวอนาถา
บัดนี้ข้างฝ่ายพระรามา ว่าเป็นภัสดาทรามวัย
ท่านใช้มารีศเป็นกวาง ไปล่อลวงนางให้หลงใหล
ครั้นพระลักษมณ์พระรามตามกวางไป จึ่งลักนางมาไว้ในธานี
ฝ่ายเขาให้การแบ่งปัน ติดพันยกโทษยักษี
ว่าเจ้าก่อเหตุแต่เดิมที ยังจริงฉะนี้หรือขุนมาร ฯ
๏ เมื่อนั้น ท้าวราพนาสูรใจหาญ
น้อมเศียรสนองพระโองการ ซึ่งว่าหลานทำกลมารยา
ให้มารีศแปลงกายเป็นกวาง ไปล่อลวงนางที่ในป่า
ไม่จริงเหมือนคำให้การมา พระรามแกล้งว่าเอาแต่ดี
แต่ข้าได้สีดาเยาวมาลย์ มาไว้ในอุทยานสวนศรี
ข้านานประมาณขวบปี อสุรีก็แจ้งทั้งเวียงชัย
จะมีผู้ใดใครตามมา ว่าเป็นผัวสีดาก็หาไม่
ต่อศึกล่วงข้ามสมุทรไท จึ่งใช้องคตวานร
ถือสารพระรามมาพาที ว่าเป็นสามีดวงสมร
ลิงนั้นอ้างอวดฤทธิรอน หักประตูพระนครเข้ามา
ผิดทูตจำทูลสารสนอง จองหองเย่อหยิ่งให้เกินหน้า
หยาบช้าพาทีอหังการ์ ไม่เกรงข้าผู้พงศ์พรหมาน
แล้วหักโหมโจมเข้าพิฆาต ถึงในปราสาทราชฐาน
ฆ่าสี่เสนีวายปราณ หลานได้อัปยศพันทวี ฯ
๏ เมื่อนั้น ท้าวมาลีวราชเรืองศรี
ได้ฟังทศกัณฐ์อสุรี จึ่งมีพระราชบัญชา
ดูก่อนพระรามหลานรัก อันคำทศพักตร์ยักษา
ให้การแก้เกี่ยวเข้ามา ตัวเจ้าจะว่าประการใด ฯ
๏ เมื่อนั้น พระจักรีผู้มีอัชฌาสัย
ได้ฟังบรรหารภูวไนย บังคมไหว้สนองพจมาน
ข้าให้องคตวานร ถือลักษณ์อักษรไปว่าขาน
โดยธรรม์สุจริตบุราณ อสุรีปิดทวารเมืองไว้
องคตว่ากล่าวโดยดี ยักษีก็ไม่เปิดให้
จึ่งทลายประตูเข้าไป ถึงองค์ท้าวไททศกัณฐ์
แจ้งความตามเรื่องราชสาร พญามารกริ้วโกรธหุนหัน
ใช้สี่เสนีกุมภัณฑ์ ออกโรมรันจะจับองคต
วานรจึงต้องชิงชัย ยักษ์สู้ไม่ได้ก็ตายหมด
กลับมาให้การเลี้ยวลด เป็นคำคดเคลือบแฝงเจรจา
แรกข้ายังไม่ข้ามสมุทร หยุดทัพอยู่ที่ชายป่า
พิเภกผู้น้องอสุรา เห็นว่าทำผิดประเวณี
รักพี่ได้ทูลทัดทาน พญามารกลับโกรธยักษี
ตัดขาดจากญาติไม่ไยดี ขับหนีเสียจากเวียงชัย
เป็นความสัจจริงของข้า จะแกล้งผูกพันว่านั้นหาไม่
พระองค์ผู้ทรงภพไตร จงได้ดำริด้วยปรีชาญ ฯ
๏ เมื่อนั้น พระผู้ปิ่นยอดฟ้ามหาสถาน
ฟังพระจักรีให้การ ผ่านฟ้ารำพึงคะนึงคิด
อันคำทศพักตร์กับพระราม ข้อความไม่รู้ว่าใครผิด
ตัวกูผู้ทรงทศพิธ จะพิจารณาให้เป็นธรรม์
คิดแล้วจึ่งมีบัญชา ดูราพระรามรังสรรค์
อันนางสีดาวิลาวัณย์ ใครให้ปันเจ้าแต่เดิมที
ยังมีผู้ใดรู้เห็น เมื่อได้มาเป็นมเหสี
ถิ่นฐานสุริย์วงศ์ของเทวี อยู่ที่แห่งใดนะนัดดา ฯ
๏ เมื่อนั้น พระจักรรัตน์แก้วนาถา
นบนิ้วสนองพระบัญชา อันนางสีดายุพาพาล
กำเนิดในดวงประทุมมาศ ประหลาดกว่ามนุษย์ในสงสาร
พระชนกฤๅษีผู้ทรงญาณ ได้นางเยาวมาลย์มาเลี้ยงไว้
ยังห้องพระคันธกุฎี จนองค์เทวีจำเริญใหญ่
พระบิดาลาพรตจากไพร คืนเข้าเวียงชัยมิถิลา
ให้ตั้งพิธียกศิลป์ กษัตริย์มาสิ้นทุกทิศา
อันหมู่ฤๅษีเทวา ก็พร้อมหน้าช่วยการสยุมพร
องค์ท้าวชนกจักรวรรดิ ให้ผลัดกันยกธนูศร
ข้ายกได้ด้วยสถาวร พระบิดรชื่นชมยินดี
จึ่งแต่งการมงคลอภิเษก ให้นางเป็นเอกมเหสี
บรรดาเทวาทั้งนี้ ก็แจ้งแต่เดิมทีมาด้วยกัน ฯ
๏ เมื่อนั้น ท้าวมาลีวราชรังสรรค์
ได้ฟังพระองค์ทรงสุบรรณ ให้การเป็นธรรม์ทุกสิ่งไป
ครั้นจะพิพากษาสองสถาน เผชิญพยานยังไม่ได้
ข้อนี้จำกูจะงดไว้ จะให้ไปหาคนกลาง
ออกมาซักไซ้ไต่ถาม สอบใส่ใจความให้กระจ่าง
ที่เคลือบแฝงจะแจ้งเพราะคำนาง ข้ออ้างจึ่งจะสืบต่อไป
คิดแล้วจึ่งมีประกาศิต ให้พระวิษณุกรรมเป็นนายใหญ่
คุมหมู่คนธรรพ์อันว่องไว เข้าไปหานางสีดามา
อันทศพักตร์กับพระราม จะมีความรังเกียจกังขา
สองเจ้าจงแต่งเสนา ซึ่งมีปรีชากำกับกัน ฯ
๏ เมื่อนั้น พระสุริย์วงศ์องค์นารายณ์รังสรรค์
น้อมเศียรถวายบังคมคัล จึ่งบัญชาสั่งหนุมาน
ตัวท่านผู้มีฤทธิรอน จงคุมวานรทวยหาญ
ไปด้วยเทเวศชัยชาญ ตามราชโองการอัยกา ฯ
๏ เมื่อนั้น ท้าวยี่สิบกรยักษา
ได้ฟังพระราชบัญชา อสุราประหวั่นพรั่นใจ
ด้วยจะเอาสีดามาไถ่ถาม จะออกความจับเท็จกูได้
สุดคิดที่จะบิดเบือนไป จะอุบายแก้ไขก็ใช่ที
จำเป็นจำมีบรรหาร สั่งมโหทรมารยักษี
ตัวท่านจงคุมอสุรี ไปสวนมาลีกับวานร ฯ
๏ เมื่อนั้น พระวิษณุกรรมชาญสมร
พร้อมกันแล้วรีบระเห็จจร เผ่นขึ้นอัมพรด้วยฤทธา ฯ
๏ บัดเดี๋ยวก็ถึงสวนขวัญ ขององค์ทศกัณฐ์ยักษา
พากันลงจากเมฆา เข้ามาเฝ้าองค์นางเทวี ฯ
๏ นั่งลงแล้วแจ้งแสดงเหตุ แก่องค์อัคเรศมเหสี
ว่าพระอัยกาธิบดี ชื่อมาลีวราชฤทธิรอน
เธอทรงศักดาวาจาสิทธิ์ สถิตยังยอดฟ้าสิงขร
ทศพักตร์กล่าวโทษพระสี่กร เชิญให้ภูธรเสด็จมา
อยู่ยังสมรภูมิชัย ภูวไนยจะทรงพิพากษา
ท่ามกลางฝูงเทพเทวา จึ่งให้หาสมเด็จพระจักรี
มาถามตามฟ้องทศกัณฐ์ ข้อความติดพันถึงโฉมศรี
ให้ข้ามาเชิญเทวี ภูมีจะว่าโดยธรรม์ ฯ
๏ เมื่อนั้น นวลนางสีดาสาวสวรรค์
ได้ฟังพระวิษณุกรรม์ รำพันออกนามพระจักรา
ค่อยคลายอาดูรพูนเทวษ เยาวเรศแสนโสมนัสสา
วันนี้จะได้เห็นพระภัสดา แต่จากบาทามาหลายปี
ทั้งจะได้ชมดวงพักตร์ พระลักษมณ์อนุชาเรืองศรี
คิดแล้วจึ่งมีเสาวนีย์ แก่ตรีชฎาผู้ร่วมใจ
ว่าบัดนี้องค์พระอัยกา เสด็จมาจะทรงวินิจฉัย
บัญชาให้หาเราออกไป ในที่ประชุมเทวัญ ฯ
๏ บัดนั้น ฝ่ายมโหทรคนขยัน
ให้เชิญบุษบกแก้วแพรวพรรณ มารับองค์นางกัลยาณี ฯ
๏ เมื่อนั้น นวลนางสีดามารศรี
ยุรยาตรนาดกรจรลี แสนสาวอสุรีก็ตามมา ฯ
๏ ขึ้นสู่บุษบกวิมานทรง พร้อมฝูงอนงค์ซ้ายขวา
ทั้งเบญกายตรีชฎา นั่งหน้านบนิ้วประนมกร ฯ
๏ บุษเอยบุษบกแก้ว แล้วด้วยประพาฬรัตน์ประภัสสร
เรือนเก็จเสากาบกระหนกงอน ห้ายอดอรชรด้วยเนาวรัตน์
ประดับรูปเทพนมประนมนิ้ว ครุฑจับนาคหิ้วยืนหยัด
ลอยลิ่วปลิวไปดั่งลมพัด งามทัดเทียมรถพระสุริยน
ไขแสงแข่งสีสองดวง โชติช่วงมาในโพยมหน
งามพระลักษมีนิรมล ดั่งทรงไพชยนต์วิมานมา
งามหมู่วานรทวยหาญ ล้อมองค์เยาวมาลย์อยู่เบื้องขวา
ข้างซ้ายงามแสนอสุรา เทวัญนำหน้าเสด็จจร ฯ
๏ ครั้นถึงลงจากอากาศ งามเพียงดั่งราชหงส์ร่อน
สถิตยังหน้ารถอลงกรณ์ ภูธรอัยกาธิบดี ฯ
๏ เมื่อนั้น ท้าวมาลีวราชเรืองศรี
ครั้นเห็นบุษบกนางเทวี จึ่งมีพระราชบัญชา
สั่งองค์พระวิษณุกรรม์ อันมีปรีชาแกล้วกล้า
จงเลื่อนบุษบกนางสีดา เข้ามาให้ใกล้เรานี้ ฯ
๏ เมื่อนั้น พระวิษณุกรรม์เรืองศรี
ก็เลื่อนบุษบกนางเทวี เข้าไปตามมีพระโองการ ฯ
๏ เมื่อนั้น นางสีดาเยาวยอดสงสาร
จึ่งเปิดม่านทองชัชวาล เยาวมาลย์บังคมพระอัยกา
เหลือบแลเห็นองค์พระสามี ทรงรถมณีอยู่เบื้องขวา
กราบลงตรงพักตร์พระจักรา แล้วทรงโศกาจาบัลย์ ฯ
๏ เมื่อนั้น ท้าวมาลีวราชรังสรรค์
เห็นนางสีดาวิลาวัณย์ งามดั่งดวงจันทร์ไม่ราคี
มาตรแม้นถึงองค์พระอุมา นางสุชาดาโฉมศรี
นางสุจิตราเทวี สุนันทานารีอรไท
ทั้งสุธรรมานงคราญ จะเปรียบงามเยาวมาลย์ก็ไม่ได้
ทั่วสวรรค์ชั้นฟ้าสุราลัย ไกลกันกับโฉมนางสีดา
กระนี้แลหรือทศกัณฐ์ จะไม่ผูกพันเสน่หา
พาโคตรวงศ์ในลงกา แสนสุรโยธาวายปราณ
แต่กูผู้ทรงทศธรรม์ ยังหวาดหวั่นเคลิ้มไปด้วยสงสาร
หากมีอุเบกขาญาณ จึงประหารเสียได้ไม่ไยดี ฯ
๏ คิดแล้วมีราชบัญชา ดูก่อนสีดามารศรี
ตัวเจ้าเป็นราชบุตรี กษัตริย์ธิบดีกรุงใด
อันองค์ภัสดาเยาวมาลย์ ถิ่นฐานบ้านเมืองอยู่ไหน
จงว่าแต่ตามจริงไป เหตุใดทศกัณฐ์จึ่งได้มา ฯ
๏ เมื่อนั้น นวลนางสีดาเสน่หา
ได้ฟังพระองค์ทรงศักดา กัลยาสนองพระวาที
ข้านี้เกิดในปทุมมาลย์ อันเบิกบานโอภาสเฉลิมศรี
แทบเนรัญชราวารี พระชนกมุนีมาเลี้ยงไว้
เป็นราชธิดาสุดสวาท จนข้าบาทค่อยจำเริญใหญ่
พระองค์ลาพรตเข้าไป เสวยมไหสวรรยา
ยังมิถิลาพระนคร อันถาวรบรมสุขา
ให้ตั้งการพิธีโอฬาร์ ยกมหาธนูโมลี
กรุงกษัตริย์มาพร้อมประชุมกัน แน่นนันต์ในพระลานชัยศรี
ทั้งเทวาอินทราธิบดี พระมุนีมานั่งเป็นประธาน
บรรดาท้าวพญาเข้ายกศิลป์ ของพระปิ่นไกรลาสราชฐาน
ไม่เคลื่อนคลาดจากอาสน์อลงการ พระอวตารยกได้ด้วยฤทธา
องค์ท้าวชนกบิตุเรศ ทรงเดชแสนโสมนัสสา
จึ่งทำพิธีการวิวาห์ เศกข้ากับองค์พระจักรี
ความนี้ก็แจ้งอยู่ด้วยกัน ทั้งเทวัญแลท้าวโกสีย์
พระรามจึ่งพาข้านี้ มายังบุรีอยุธยา
พระองค์รับสัจพระบิตุเรศ มาทรงเพศผนวชอยู่กลางป่า
ข้ากับพระลักษมณ์อนุชา ตามมาปรนนิบัติภูธร
อยู่ริมโคทาวารี แทบที่แนวเนินสิงขร
วันหนึ่งกวางทองพนาดร บทจรมาใกล้ตำหนักไพร
ข้าเห็นเป็นน่าชมนัก ให้มีใจรักจะใคร่ได้
จึ่งวอนพระรามให้ตามไป จับกวางที่ในพนาวัน
บัดเดี๋ยวได้ยินสำเนียง เหมือนเสียงภัสดารังสรรค์
จึ่งขับให้องค์พระลักษมณ์นั้น ไปช่วยทรงธรรม์ราวี
จึ่งทศเศียรขุนยักษ์ ไปลอบลักข้าพาหนี
หลานรักได้บอกว่าผัวมี อสุรีไม่ฟังวาจา
พบสดายุที่กลางทาง เข้ากั้นกางชิงชัยกับยักษา
บอกว่าเป็นเพื่อนพระจักรา กลับฆ่าปักษีวายปราณ
แล้วพามาไว้ในสวนขวัญ รำพันอ้อนวอนด้วยคำหวาน
หลานไม่นำพาด่าประจาน ขุนมารกราบไหว้ให้ปรานี
ข้าไม่ลงใจก็ขึ้งโกรธ ไปคาดโทษแก่นางยักษี
มิได้เอาเท็จมาพาที ทำถึงเพียงนี้พระอัยกา ฯ
๏ เมื่อนั้น ท้าวมาลีวราชนาถา
ได้ฟังเยาวมาลย์ให้การมา ผ่านฟ้าดำริตริไป
อันคำนางนี้สุจริต จะแต้มติดมุสานั้นหาไม่
สมคำพระรามที่ถามไว้ ข้อใดมิได้แปลกกัน
คิดแล้วจึ่งถามเทวา บรรดาลงมาแต่สวรรค์
ทั้งท้าวตรีเนตรเวสสุวัณ ผู้ทรงสัจธรรม์ประเสริฐนัก
อันคำสีดายุพาพาล คำพระอวตารทรงจักร
กับคำของท้าวทศพักตร์ ต่างเยื้องยักว่าประสาใจ
เทวายังได้รู้เห็น จะเป็นเท็จจริงอยู่ข้างไหน
จงว่าแต่สัจตัดตรงไป อย่าเข้าข้างใครนะเทวัญ ฯ
๏ เมื่อนั้น จึ่งองค์เจ้าตรัยตรึงศ์สวรรค์
กับฝูงเทวาทั้งนั้น พร้อมกันสนองพระวาที
อันคำให้การพระจักรา กับนางสีดามารศรี
ทั้งสองต้องกันไม่ราคี ว่านี้จริงสิ้นทุกประการ ฯ
๏ เมื่อนั้น พระปิ่นยอดฟ้ามหาสถาน
ได้ฟังคำท้าวมัฆวาน กับเทวัญพยานอ้างนั้น
สมสิ้นเหมือนคำพระรามา คำนางสีดาสาวสวรรค์
เป็นสัจสุจริตไม่ผิดกัน ทรงธรรม์จึ่งถามทศพักตร์
ดูก่อนนัดดาสุริย์วงศ์ ผู้ดำรงลงกาอาณาจักร
อันหมู่เทวาสุรารักษ์ กับองค์นงลักษณ์นางสีดา
ให้การสมคำพระรามสิ้น เห็นเป็นมลทินข้างยักษา
ตัวเจ้าผู้มีปรีชา จะว่ากระไรอสุรี ฯ
๏ เมื่อนั้น ท้าวยี่สิบกรยักษี
ขัดสนเป็นพ้นพันทวี จึ่งพาทีเบี่ยงบิดติดใจ
อันสีดารับสมอ้างพระราม ข้อความทั้งนี้หาจริงไม่
ครั้นข้าจะทูลภูวไนย ดั่งแกล้งใส่ไคล้เจรจา
พระองค์ผู้ทรงปรีชาชาญ จงส่องญาณโดยธรรมอุเบกขา
ประเวณีหญิงชายในโลกา เสน่หาแต่รูปวิไลวรรณ
พระรามทรงโฉมประโลมลักษณ์ สีดาหรือจะไม่รักใฝ่ฝัน
แล้วเป็นมนุษย์เหมือนกัน ข้าเป็นกุมภัณฑ์ไม่ชอบใจ
นางจึ่งไปเข้าด้วยพระราม กลับความที่จริงนั้นเสียได้
วันเมื่อข้าพบอรไท ว่าลูกผัวหาไม่จึงพามา
แต่สองต่อสองกับนาง จะรู้ที่อ้างใครในป่า
อันท้าวโกสีย์แลเทวา บรรดาที่มาเป็นพยาน
โกรธาว่าอินทรชิตสุริย์วงศ์ ขึ้นไปรณรงค์หักหาญ
มีพยาบาทข้ามาช้านาน หลานติดใจอยู่พระภูมี ฯ
๏ เมื่อนั้น ท้าวมาลีวราชเรืองศรี
ได้ฟังคำค้านอสุรี ทั้งติดใจเทวีสีดา
พระองค์จึ่งมีบัญชาซัก ดูก่อนทศพักตร์ยักษา
อันคำขององค์พระรามา กัลยาได้ยินหรือว่าไร
เมื่อยักษาวานรกำกับกัน หรือคนธรรพ์นั้นบอกหรือไฉน
หรือว่าอินทราสุราลัย คือใครไปบอกให้ว่ามา ฯ
๏ เมื่อนั้น ทศเศียรสุริย์วงศ์ยักษา
จึ่งแก้ไขด้วยไวปัญญา จะรู้ว่าใครบอกก็ยากนัก
อันฝูงเทวาสุราฤทธิ์ เป็นพวกผิดกับข้าทั้งไตรจักร
หลานนี้ไม่มีใครรัก ด้วยหมู่ยักษ์ไปเที่ยวโจมตี
อันซึ่งพระรามฤทธิรงค์ มาเคี่ยวฆ่าวงศ์ยักษี
เทวาชื่นชมยินดี จึ่งมีใจรักทั้งแดนไตร
แต่องค์เทเวศมัฆวาน ยังเอารถวิมานลงมาให้
ทั้งพระมาตุลีก็เป็นใจ ไปขับรถชัยพระรามา
อันฝูงเทวาสุรารักษ์ สมัครเป็นพยานอาสา
ไปเข้าดลใจนางสีดา ให้ว่าสมคำไปทั้งนี้ ฯ
๏ เมื่อนั้น ท้าวมาลีวราชเรืองศรี
ได้ฟังคั่งแค้นแสนทวี ดั่งหนึ่งเอาตรีมาเสียบกรรณ
จึ่งว่าเป็นไฉนทศพักตร์ มาฮึกฮักดื้อดึงด้วยโมหันธ์
มาติดใจฝูงเทพเทวัญ ผูกพันว่านี้ก็ผิดไป
ทำไมกับท้าวโกสีย์ รถของเขามีเขาก็ให้
ว่าเลือกรักมักชังด้วยอันใด แล้วติดใจคนกลางนางสีดา
ครั้นซักไซ้ไถ่ถามเอาความจริง หรือกลับติงทุเลาต่อว่า
ตัวกูผู้เป็นอัยกา พิพากษาลำเอียงหรือว่าไร
เจรจาความสัจไม่มี ดั่งสตรีเด็กน้อยก็ไม่ได้
หรือว่าเทวาสุราลัย พอใจไปจตุราบาย
กูพิจารณาก็ได้ความ คำพระรามสีดาทั้งสองฝ่าย
ต้องถูกผูกพันเป็นต้นปลาย ทั้งคำเทพทั้งหลายก็สมกัน
ซึ่งเอ็งกล่าวหาทุกข้อ ล้วนแกล้งติดต่อให้เหมาะมั่น
สืบสวนก็ไม่เป็นสัจธรรม์ สารพันทรลักษณ์อัปรีย์
เห็นจริงว่าตัวบังอาจ ไปลอบลักอัครราชมเหสี
ขององค์พระรามจักรี อสุรีเร่งส่งนางสีดา ฯ
๏ เมื่อนั้น ท้าวยี่สิบกรยักษา
ได้ฟังสมเด็จพระอัยกา ให้ส่งสีดายุพาพาล
ความแค้นเป็นแสนสุดคิด ดังปืนพิษร้อยเล่มมาสังหาร
ขืนใจประณตบทมาลย์ ขอประทานจงได้เมตตา
อันสีดาเจรจาไม่มีจริง ดูดังเป็นหญิงแพศยา
แกล้งให้ผิดกับพระรามา พระอัยกาก็เห็นว่าเป็นดี
อันซึ่งจะส่งนางไป ให้แก่พระรามเรืองศรี
ข้อนี้อัปยศพันทวี ตรีโลกจะเย้ยไยไพ
ว่าแพ้มนุษย์กับวานร รบรอต่อกรเขาไม่ได้
จะรู้ที่เอาหน้าไว้แห่งใด อายใจเป็นพ้นคณนา ฯ
๏ เมื่อนั้น ท้าวมาลีวราชนาถา
ได้ฟังทศกัณฐ์เจรจา ยิ่งเคืองขัดอุราพระทรงฤทธิ์
นิ่งนึกตรึกไปช้านาน แล้วมีโองการประกาศิต
เอ็งไม่อยู่ในทศพิธ จึ่งแกล้งเบือนบิดเอาแต่ใจ
อันจะส่งสีดาบัดนี้ ยักษีส่งเองหรือไฉน
กูว่าต่อหน้าสุราลัย คือใครจะล่วงนินทา
หากแกล้งเจรจาเยื้องยัก ฝืนพักตร์เคลือบแฝงแต่งว่า
ดูดั่งทรลักษณ์พาลา ใครจะนับหน้าว่าตัวดี ฯ
๏ เมื่อนั้น ท้าวทศพักตร์ยักษี
ฟังพระอัยกาพาที ดังหนึ่งอัคคีมาจ่อใจ
ให้คั่งแค้นแน่นอกด้วยความโกรธ จะออกโอษฐ์เจรจามิใคร่ได้
นิ่งอยู่เป็นครู่แล้วทูลไป ซึ่งจะให้ส่งนางสีดา
เมื่อหมู่สุริย์วงศ์มิตรสหาย พระรามฆ่าตายเสียหนักหนา
ถึงให้ไปก็ใช่ญาติกา จะคืนเป็นมาเมื่อไรมี
ตัวหลานก็นับว่าเลิศชาย สู้ตายไม่ส่งนางโฉมศรี
จะขอเคี่ยวฆ่าราวี ใครดีก็จะได้เห็นกัน ฯ
๏ เมื่อนั้น ท้าวมาลีวราชรังสรรค์
ได้ฟังทศเศียรกุมภัณฑ์ ดึงดันองอาจอหังการ
พระพิโรธโกรธกริ้วกระทืบบาท เปล่งซึ่งสีหนาทบรรหาร
เหวยไอ้ทรชนคนพาล มึงมาหน้าด้านเจรจา
เสียแรงเป็นวงศ์พรหเมศ ลือเดชทั่วทศทิศา
สมบัติพัสถานโอฬาร์ ควรหรือยังว่าไม่รักยศ
จะว่าให้ดีสิไม่ฟัง โอหังหยาบช้าสาหส
พาไอ้จังไรใจคด เอาแต่ทรยศมาใส่ตัว
ความเจ็บความอายก็หาไม่ กราบไหว้สตรีท่วมหัว
ลุแก่โลภหลงเมามัว ถือเอาที่ชั่วว่าเป็นดี
เมื่อมึงพอใจทรลักษณ์ ไม่รักสุริย์วงศ์ยักษี
ขอให้วิบัติอัปรีย์ อย่ามีสิ่งซึ่งสถาวร
มาตรแม้นจะออกต่อยุทธ์ ให้ตายด้วยอาวุธแสงศร
ขององค์พระรามสี่กร พ่ายแพ้ฤทธิรอนทุกวันไป
ว่าแล้วสั่งวิษณุกรรม์ อันมีปัญญาอัชฌาสัย
จงพาสีดาอรไท คืนไปยังสวนมาลี ฯ
๏ บัดนั้น สุครีพหนุมานกระบี่ศรี
ชมพูพานองคตผู้ฤทธี ทั้งเสนีสิบแปดมงกุฎนั้น
ได้ยินทศพักตร์ขุนมาร อหังการดื้อดึงโมหันธ์
ต่างตนกริ้วโกรธขบฟัน มือคันเงือดเงื้อสาตรา
บ้างว่าจะตัดเศียรประจาน บ้างทะยานจะเข้าเข่นฆ่า
บ้างว่าจะผ่าอุรา บ้างจะสับกายาให้กากิน
บ้างว่าจะบั่นกรรอนหัตถ์ บ้างจะตัดจมูกหูเสียให้สิ้น
บ้างจะผ่าปากลากลิ้น จงสาใจอสุรินทร์อัปรีย์
บ้างว่าอันองค์พระอัคเรศ บรรดาเทเวศทุกราศี
จะให้กลับคืนไปไยมี เชิญเสด็จเทวีไปพลับพลา
บรรดาวานรทั้งนั้น ลุกขึ้นพร้อมกันถ้วนหน้า
อื้ออึงทั้งทัพที่ยกมา กวัดแกว่งสาตราดั่งไฟกาล ฯ
๏ เมื่อนั้น พระจักรกฤษณ์ลือฤทธิ์ทุกทิศาน
เห็นพวกพลไกรชัยชาญ ฮึกหาญขบเขี้ยวเคี้ยวฟัน
จึ่งมีมธุรสวาจา แก่พระอนุชารังสรรค์
เจ้าผู้ร่วมชีพชีวัน อันหมู่พลขันธ์ของเรานี้
ต่างโกรธโลดโผนโจนทะยาน จะเข้าสังหารยักษี
ดั่งไกรสรเห็นมฤคี มีแต่จะแผดเอาชีวา
ครั้นจะมิห้ามก็ไม่ได้ ที่ไหนจะละยักษา
ตรัสแล้วจึ่งมีบัญชา ดูก่อนโยธาพลไกร
อย่าทำแก่ท้าวทศกัณฐ์ พระอัยกาทรงธรรม์จะติได้
ไม่ช้าอสุราจะบรรลัย จะไปไหนพ้นมือมี ฯ
๏ เมื่อนั้น นวลนางสีดามารศรี
ฟังพระอัยกาธิบดี ภูมีสั่งวิษณุกรรม์
ให้พาองค์นางนงลักษณ์ คืนยังตำหนักสวนขวัญ
แสนทุกข์แสนเทวษจาบัลย์ ด้วยจะไกลทรงธรรม์ภัสดา
เหลือบดูองค์พระทรงเดช อัคเรศเศร้าโทมนัสสา
พิศพักตร์พระลักษมณ์อนุชา ชลนาคลอเนตรอรไท
จึ่งน้อมเศียรเกล้าบังคมบาท พระอัยกาธิราชผู้ใหญ่
ลาทั้งพระตรีภูวไนย ทรามวัยสะอื้นโศกี ฯ
๏ เมื่อนั้น พระวิษณุกรรม์เรืองศรี
จึ่งนำบุษบกนางเทวี คืนมายังที่อุทยาน ฯ
๏ เมื่อนั้น ท้าวราพณาสูรใจหาญ
เจ็บคำอัยกาด่าประจาน พญามารดาลเดือดดั่งอัคคี
ยิ่งคิดยิ่งแค้นแน่นใจ ให้มุ่นหมกในทรวงยักษี
ดูดู๋องค์ท้าวมาลี ดีแล้วจะได้เห็นกัน
แม้นว่าตายแล้วก็แล้วไป ถ้าชีวิตยังไม่อาสัญ
กูจะยกจตุรงค์กุมภัณฑ์ ไปล้างชีวันให้มรณา
คิดแล้วจึ่งมีพจนารถ ให้โลทันกลับราชรัถา
มิได้บังคมพระอัยกา อสุราคืนเข้ายังบุรี ฯ
๏ เมื่อนั้น ท้าวมาลีวราชเรืองศรี
ครั้นทศกัณฐ์กลับไปธานี จึ่งมีวาจาอันสุนทร
ดูก่อนพระรามพระลักษมณ์ เจ้าผู้สิทธิศักดิ์ด้วยแสงศร
พ่อจงศรีสวัสดิ์สถาวร ให้ขจรเดชาทั้งแดนไตร
อันทศพักตร์อาธรรม์ อย่าให้มันต่อฤทธิ์เจ้าได้
บรรดาพวกพาลที่จองภัย จงอยู่ในใต้เบื้องบทมาลย์
อันตัวอัยกาจะลาเจ้า ไปเขายอดฟ้าราชฐาน
ว่าแล้วเลิกหมู่บริวาร เหาะทะยานไปโดยเมฆา ฯ
๏ เมื่อนั้น พระตรีภพลบโลกนาถา
ครั้นองค์สมเด็จพระอัยกา คืนไปยอดฟ้าศิวาลัย
จึ่งให้เลิกพวกพลากร เสนาวานรน้อยใหญ่
ออกจากสมรภูมิชัย คืนไปพลับพลารูจี ฯ
๏ เมื่อนั้น ทศเศียรสุริย์วงศ์ยักษี
ครั้นถึงนิเวศน์อสุรี ก็เสด็จเข้าที่ไสยา ฯ
๏ ลดองค์ลงเหนือบรรจถรณ์ พระกรก่ายพักตร์ยักษา
ให้คั่งแค้นแน่นในอุรา กายาร้อนรุ่มดังสุมไฟ
คิดอายเทวาสุรารักษ์ พญายักษ์ทอดถอนใจใหญ่
อกเอ๋ยครั้งนี้ไม่เห็นใคร จะเป็นที่พึ่งได้ก็ไม่มี
หมายองค์พระอัยกาเล่า ก็กลับเข้าด้วยมนุษย์ทั้งสองศรี
แต่ผุดลุกผุดนั่งไม่สมประดี ในที่สิริไสยา ฯ
๏ เมื่อนั้น นางมณโฑเยาวยอดเสน่หา
แจ้งว่าสมเด็จพระภัสดา ไปหาอัยกาทรงธรรม์
กลับมามิได้สรงเสวย ชมเชยฝูงนางสาวสวรรค์
วิปริตผิดไปกว่าทุกวัน กัลยาก็รีบเสด็จจร ฯ
๏ ครั้นถึงแท่นที่ไสยาสน์ อันโอภาสจำรัสประภัสสร
นั่งลงแทบบาทพระภูธร บังอรนบนิ้วอัญชุลี ฯ
๏ เมื่อนั้น องค์ท้าวสิบพักตร์ยักษี
เห็นเมียรักร่วมชีวี มาเฝ้ายังที่ไสยา
ลุกขึ้นแล้วกล่าวสุนทร ดูก่อนเยาวยอดเสน่หา
ความแค้นพี่พ้นคณนา ด้วยองค์อัยกาทรงญาณ
เชิญมาหวังว่าจะช่วยร้อน ภูธรไม่คิดว่าเป็นหลาน
เห็นผู้อื่นดีกว่าวงศ์วาน ผ่านฟ้ามิได้ปรานี
เธอมาพิพากษาขาดไป จะให้ส่งสีดามารศรี
ครั้นไม่ทำตามวาที ภูมีขัดเคืองวิญญาณ์
แสร้งด่าหยาบช้าสาหัส สารพัดประจานไม่คิดหน้า
อายแก่ฝูงเทพเทวา ทั้งหมู่สวาวานร
อัปยศครั้งนี้เป็นพ้นคิด เจ็บจิตดั่งหนึ่งต้องศร
สุดปัญญาแล้วนะบังอร ดวงสมรจะคิดฉันใดดี ฯ
๏ เมื่อนั้น นวลนางมณโฑมเหสี
ฟังพระภัสดาพาที เทวีตะลึงทั้งกายา
ดั่งหนึ่งพญามัจจุราช มาพิฆาตให้สิ้นสังขาร์
จึ่งนบนิ้วสนองพระบัญชา จงฟังเมียว่าอย่าเสียใจ
ระงับพระทัยไว้ก่อน เอาปัญญาผันผ่อนแก้ไข
พระองค์ก็ทรงฤทธิไกร ปราบได้ทั่วทั้งธาตรี
ท่านไม่นับว่าเป็นหลาน จะเดือดร้อนรำคาญก็ใช่ที่
จงคิดอ่านในการจะราวี ให้มีชัยแก่พวกพาลา ฯ
๏ เมื่อนั้น ท้าวราพณาสูรยักษา
ได้ฟังดั่งอมฤตฟ้า มาโสรจสรงกายากุมภัณฑ์
จึ่งคิดขึ้นได้ว่าพระเวท ขององค์บิตุเรศรังสรรค์
กับหอกกบิลพัทคู่กัน พระอิศวรทรงธรรม์ประสาทไว้
สำหรับปราบหมู่ปัจจามิตร ทั่วทั้งทศทิศไม่ต่อได้
ประเสริฐกว่าอาวุธทั้งแดนไตร อาจให้มีชัยแก่ไพรี
พญามารชื่นชมโสมนัส จึ่งตรัสบอกอัคเรศมเหสี
พระเวทสิ่งหนึ่งของเรามี พี่คิดได้แล้วกัลยา
จะไปตั้งพิธีกลาเพลิง ใกล้เชิงพระเมรุภูผา
ที่หาดทรายกรดรจนา บูชากบิลพัทหอกชัย
จะมีศักดาอานุภาพ ปราบทั้งไตรจักรก็ปราบได้
สาอะไรมนุษย์กับลิงไพร ทีนี้จะบรรลัยดั่งใจคิด
ถึงพระอัยกาธิบดี ที่มีปรีชาวาจาสิทธิ์
จะสังหารให้สิ้นชีวิต ด้วยฤทธิ์หอกแก้วอันศักดา
ทั้งหมู่เทเวศมัฆวาน ซึ่งไปเป็นพยานพร้อมหน้า
พี่จะปั้นรูปเข้าบูชา ในกองกูณฑ์มหาพิธี
แม้นถ้วนสามวันโดยกำหนด จะตายหมดทั้งท้าวโกสีย์
ไม่พักเข่นฆ่าราวี ครั้งนี้จะได้เห็นกัน
ว่าพลางทางแสนโสมนัส ยี่สิบหัตถ์ตบหัตถ์สรวลสันต์
จนรุ่งแสงสีรวีวรรณ กุมภัณฑ์ออกท้องพระโรงชัย ฯ
๏ ลดองค์ลงเหนือบัลลังก์อาสน์ พร้อมเสนามาตย์น้อยใหญ่
หมอบเฝ้าเกลื่อนกลาดดาษไป ดั่งดาวล้อมแขไขในเมฆา
จึ่งมีพระราชบรรหาร สั่งมโหทรมารยักษา
ตัวท่านจงคุมโยธา ไปมหาพระเมรุบรรพต
ตั้งโรงพิธีอลงกรณ์ ริมสาครเนินหาดทรายกรด
สามสิบเก้าห้องเป็นหลั่นลด รจนาด้วยแดงโมรี
แล้วให้ตั้งเครี่องมัสการ สุมามาลย์ล้วนแดงจำรัสศรี
เจ็ดสิ่งเลือกสรรแต่อย่างดี บัตรพลีธูปเทียนชวาลา
ทั้งแก้วเจ็ดประการโอภาส ดินแดงอันสะอาดเจ็ดท่า
ให้หาครบเสร็จตามตำรา จะปั้นรูปเทวาบูชาไฟ ฯ
๏ บัดนั้น มโหทรเสนาผู้ใหญ่
รับสั่งพระองค์ทรงภพไตร บังคมไหว้แล้วรีบออกมา ฯ
๏ จึ่งกะเกณฑ์เจ้าพนักงาน ฝ่ายทหารพลเรือนซ้ายขวา
พร้อมตามพระบัญชา เสร็จแล้วก็พากันรีบจร ฯ
๏ ครั้นถึงพระเมรุบรรพต ที่หาดทรายกรดเชิงสิงขร
ตรงลงยังพื้นดินดอน แทบฝั่งสาครสมุทรไท ฯ
๏ จึ่งให้ปลูกโรงพิธี กว้างขวางยาวรีสูงใหญ่
สามสิบเก้าห้องอำไพ ดาษไปด้วยแดงรจนา
ดาดเพดานห้อยอัจกลับ สลับพวงพู่กลิ่นบุปผา
ตั้งทั้งบัลลังก์อลงการ์ ปักมหาเศวตฉัตรพรายพรรณ
ชั้นนอกนั้นรายราชวัติ ทิวธงแถวฉัตรสลับคั่น
ผูกทั้งม่านแดงเครือสุวรรณ พื้นนั้นโปรยปรายด้วยทรายทอง
ตั้งเครื่องสักการบูชา บุปผาธูปเทียนเป็นทิวท่อง
ประทีปชวาลาเรืองรอง เสร็จต้องตามสั่งทุกประการ ฯ
๏ เมื่อนั้น ท้าวยี่สิบกรใจหาญ
จึ่งสั่งเสนาปรีชาชาญ ให้เตรียมพลมารโยธี
เลือกสรรแต่ล้วนฤทธิรุทร ให้ได้สิบสมุทรยักษี
กูจะไปพระเมรุคีรี ยังที่หาดกรดรจนา ฯ
๏ เมื่อนั้น จึ่งเปาวนาสูรยักษา
รับสั่งถวายบังคมลา ออกมาจากท้องพระโรงคัล ฯ
๏ จัดหมู่ทหารชำนาญศึก หกเหล่าห้าวฮึกแข็งขัน
กองหน้าใส่เสื้อสีจันทร์ ถือหอกยืนยันกระหยับแทง
ถัดมาใส่เสื้อพื้นตอง มือถือทวนทองกวัดแกว่ง
ถัดมาถือปืนรางแดง ใส่เสื้อเครือแย่งพื้นดำ
กองขวาใส่เสื้อเขียวขาบ สองมือถือดาบด้ามคร่ำ
กองซ้ายใส่เสื้อดอกคำ ถือง้าวกรายรำทุกคน
กองหลังถือสรรพาอาวุธ กวัดแกว่งอุตลุดกุลาหล
หกกองครบสิบสมุทรพล เกลื่อนกล่นเอิกเกริกเป็นโกลา ฯ
๏ เมื่อนั้น ท้าวราพณาสูรยักษา
ครั้นเสร็จซึ่งจัดโยธา เสด็จมาโสรจสรงวาริน ฯ
๏ ชำระสระสนานสำราญองค์ ทรงสุคนธ์หอมฟุ้งจรุงกลิ่น
ภูษาลายรูปนาคิน สนับเพลาโกมินเชิงงอน
ชายแครงชายไหวปลายสะบัด ฉลององค์เกราะรัตน์ประภัสสร
รัดอกกระหนกกาบเป็นมังกร ตาบทิศอรชรสังวาลวัลย์
ทับทรวงมรกตข่ายครุฑ ทองกรประดับบุษย์ทับทิมคั่น
พาหุรัดเป็นรูปนาคพัน ธำมรงค์เรือนสุบรรณอลงการ
ทรงมหามงกุฎประดับเพชร กุณฑลเก็จจอนแก้วมุกดาหาร
จับหอกกบิลพัทชัชวาล มาขึ้นรถสุรกานต์อันรูจี ฯ
๏ รถเอยรถทรง กำกงแก้วประดับสลับสี
แอกงอนล้วนแล้วด้วยมณี มุขศรีทรงแม้นวิมานฟ้า
ห้ายอดแวววับประดับพลอย สุกย้อยสูงเยี่ยมเวหา
เทียมด้วยราชสีห์อันศักดา เผ่นพามาทางอัมพร
เครื่องสูงบังสูรย์มยุรฉัตร กรรชิงรัตน์แลเลื่อมประภัสสร
มี่ฆ้องกลองแห่แตรงอน พลากรเกลื่อนกลาดโพยมบน
เสียงรถเสียงทศทวยหาญ โห่สะท้านดินฟ้ากุลาหล
ข้ามมหาสมุทรชะเลวน รีบพลไปโดยเมฆา ฯ
๏ ครั้นถึงพระเมรุบรรพต ขับรถลงจากพระเวหา
ประทับหมู่อสูรโยธา แทบท่าสมุทรชลธาร
แล้วมีบัญชาสีหนาท ประกาศกำชับทวยหาญ
จงตั้งกองป้องกันภัยพาล อย่าให้เหตุการณ์บังเกิดมี
ตรัสแล้วจึ่งเปลื้องเครื่องทรง จากองค์พญายักษี
เสด็จจากรถรัตน์มณี จรลีลงสรงสาคร ฯ
๏ ชำระกายให้หมดมลทิน สุคนธาธารกลิ่นเกสร
ทรงภูษาแดงอรชร แสงดั่งทินกรอโณทัย
เจิมจุณมุ่นเกล้าเมาลี งามดั่งโยคีอาจารย์ใหญ่
โพกสีทับทิมอำไพ ทรงสไบบังเฉียงชมพูพราย
สอดใส่ประคำปัทมราช สวมธุหร่ำโอภาสสามสาย
จับหอกกบิลพัทกรีดกราย บ่ายหน้าเข้าโรงพิธี ฯ
๏ ขึ้นนั่งเหนือบัลลังก์รัตน์ ภายใต้เศวตฉัตรเฉลิมศรี
จึ่งบูชาธูปเทียนมาลี ทั้งมณีเจ็ดประการอำไพ
แล้วเอาดินเจ็ดท่าประสมกัน ปั้นรูปเทวัญน้อยใหญ่
ทั้งหกห้องฟ้าสุราลัย บรรดาที่ไปเป็นพยาน
เสร็จแล้วจึ่งโหมอัคคี กลางโรงพิธีไพศาล
ยอกรถวายมัสการ โอมอ่านพระเวทวิทยา ฯ
๏ ครั้นถ้วนคำรบครบพัน เพลิงนั้นเริงแรงแสงกล้า
จึ่งหยิบเอารูปเทวา โยนเข้ากลาอัคคี
แผ่นดินสองแสนสี่หมื่นโยชน์ ก็อุโฆษกึกก้องสนั่นมี่
เป็นระลอกกระฉอกชลธี อสุรีซ้ำร่ายพระเวทไป ฯ
๏ เดชะพระมนต์อันเชี่ยวชาญ ของพระทรงญาณประสาทให้
บันดาลร้อนถึงเทพไท ดั่งหนึ่งต้องไฟบรรลัยกัลป์ ฯ
๏ เมื่อนั้น ฝ่ายองค์เจ้าตรัยตรึงศ์สวรรค์
กับทั้งฝูงเทพเทวัญ ทุกชั้นร้อนรนสกนธ์กาย
ดั่งอัคนิรุทรมาจุดจี่ แสนเทวษแสนทวีไม่รู้หาย
แต่ผุดลุกผุดนั่งวุ่นวาย ไม่มีความสบายเท่ายองใย
โกสีย์จึ่งเล็งทิพเนตร ทั่วทุกประเทศน้อยใหญ่
เห็นทศกัณฐ์ตั้งกลาไฟ ใกล้เชิงพระเมรุบรรพต
ปั้นรูปเทวาบูชากูณฑ์ ขุนยักษ์จักฆ่าเสียให้หมด
จึ่งพาเทวัญอันมียศ บทจรไปเฝ้าพระศุลี ฯ
๏ ครั้นถึงจึ่งประณตบทบาท พระสยมภูวนาถเรืองศรี
ทูลว่าทศเศียรอสุรี บัดนี้ไปตั้งพิธีกรรม์
ชุบกบิลพัทให้เรืองเดช ปั้นรูปเทเวศในสวรรค์
ทิ้งลงในกลางอัคคีนั้น จะฆ่าชีวันให้บรรลัย
อันการครั้งนี้ใหญ่นัก ไม่เห็นใครจะหักหาญได้
แม้นช้าวิทยาจะกล้าไป ฝูงเทพไทจะวายปราณ
อสุรียิ่งจะกำเริบฤทธิ์ ทุจริตหยาบช้ากล้าหาญ
พระองค์ผู้ทรงปรีชาชาญ ขอประทานจงได้เมตตา ฯ
๏ เมื่อนั้น พระทรงภพลบโลกนาถา
แจ้งว่าทศเศียรอสุรา ไปตั้งวิทยากลาไฟ
จึ่งมีเทวราชบรรหาร แก่มัฆวานเทวาน้อยใหญ่
อันหอกกบิลพัทเรืองชัย เราให้ลัสเตียนขุนยักษ์
อานุภาพหอกแก้วเล่มนี้ อาจผลาญไพรีทั้งไตรจักร
บัดนี้อสุรีทศพักตร์ ลูกรักนั้นได้สืบมา
ว่าแล้วจึ่งมีประกาศิต สั่งจิตุบทฤทธิ์กล้า
จงไปหาพาลีเทวา ให้มาไกรลาสคีรี ฯ
๏ บัดนั้น จิตุบทเทวัญเรืองศรี
รับสั่งถวายอัญชุลี สำแดงฤทธีแล้วเหาะไป ฯ
๏ ครั้นถึงยามาเทวสถาน แสนสนุกโอฬารกว้างใหญ่
ตรงเข้ายังที่วิมานชัย เทพไทพาลีผู้ศักดา
แจ้งว่าพระสยมภูวนาถ มีเทวราชให้หา
จงไปเฝ้าเบื้องบาทา องค์พระอิศราธิบดี ฯ
๏ เมื่อนั้น พาลีเทพบุตรเรืองศรี
แจ้งว่าองค์พระศุลี มีพระบัญชาให้หาไป
ก็แต่งองค์ทรงเครื่องอลงการ พร้อมด้วยบริวารน้อยใหญ่
ออกจากวิมานอำไพ สำแดงฤทธิไกรเหาะมา ฯ
๏ ครั้นถึงน้อมเศียรอภิวาท พระสยมภูวนาถนาถา
ท่ามกลางฝูงเทพเทวา ซึ่งมาประชุมพร้อมกัน ฯ
๏ เมื่อนั้น พระอิศวรบรมรังสรรค์
ครั้นเห็นพาลีเทวัญ ทรงธรรม์จึ่งมีพจมาน
ดูก่อนท่านผู้ศักดา อันมีปรีชากล้าหาญ
บัดนี้ทศเศียรใจพาล ตั้งพิธีการกลาไฟ
ชุบหอกยังหาดทรายกรด เชิงพระเมรุบรรพตเขาใหญ่
ปั้นรูปเทวาสุราลัย โยนเข้าในกองอัคคี
แม้นถ้วนสามวันโดยกำหนด เทวาจะตายหมดทุกราศี
อันหอกกบิลพัทอสุรี จะเรืองฤทธีมหึมา
ฝ่ายองค์พระลักษมณ์พระราม จะสงครามด้วยยากหนักหนา
ตัวท่านผู้มีเดชา จงพาบริวารลงไป
ช่วยกันทำลายพิธี ของอสุรีเสียให้ได้
อันหมู่เทวาสุราลัย จะพ้นภัยเป็นสุขสถาวร ฯ
๏ เมื่อนั้น พาลีเทพบุตรชาญสมร
รับเทวบัญชาอันสุนทร ประนมกรสนองพระวาที
ซึ่งพระองค์จะให้ข้าลงไป ล้างพิธีใหญ่ของยักษี
จะขออาสาในครานี้ มิให้เคืองธุลีบาทา
ทูลแล้วถวายบังคม พระอิศวรบรมนาถา
จึ่งนิมิตบิดเบือนกายา กับฝูงเทวาพร้อมกัน ฯ
๏ บัดเดี๋ยวกลับเป็นพาลี ทำทีกวัดแกว่งพระแสงขรรค์
อันเทพบริวารทั้งนั้น เป็นวานรถือสรรพ์อาวุธ
แต่ละตนล้วนมีฤทธิรอน แน่นนับซับซ้อนอึงอุด
ดั่งพลสมเด็จพระทรงครุฑ เมื่อข้ามสมุทรไปลงกา ฯ
๏ เมื่อนั้น พระสยมภูวนาถนาถา
เห็นเป็นพาลีผู้ศักดา โยธาแต่ล้วนวานร
สำแดงแผลงฤทธิ์อำนาจ หวั่นไหวไกรลาสสิงขร
จึ่งตรัสอำนวยอวยพร จงถาวรจำเริญสวัสดี
อันกบิลพัทหอกชัย ที่เราให้ไปแก่ยักษี
อย่าได้ต้องพานอินทรีย์ ทั้งหมู่กระบี่เทวา ฯ
๏ เมื่อนั้น เทพบุตรพาลีใจกล้า
ก้มเกล้ารับพรพระอิศรา ถวายบังคมลาพร้อมกัน
ต่างตนแผลงฤทธิ์อำนาจ ไกรลาสสะเทือนเลื่อนลั่น
พาฝูงโยธาเทวัญ ทั้งนั้นระเห็จเหาะไป ฯ
๏ ครั้นถึงพระเมรุบรรพต ที่หาดทรายกรดเนินใหญ่
เห็นโรงพิธีอำไพ ก็ลงในพ่างพื้นสุธาธาร ฯ
๏ ครั้นแล้วสำแดงแผลงฤทธิ์ ให้มืดมิดไปทั่วทุกสถาน
ก็พาฝูงเทพบริวาร ทะยานเข้าหักเอาคีรี ฯ
๏ เสียงสนั่นครั่นครื้นทั้งอากาศ วิมานมาศสะเทือนทุกราศี
ทิ้งลงกลางโรงพิธี แล้วเข้ารุมตีอสุรา ฯ
๏ บัดนั้น ฝ่ายพวกทหารยักษา
ล้มตายเกลื่อนกลาดดาษดา ตกประหม่าวิ่งแยกแตกกัน ฯ
๏ เมื่อนั้น ท้าวยี่สิบกรรังสรรค์
ได้ยินสำเนียงนี่นัน กุมภัณฑ์ลืมเนตรแลไป
เห็นพญาพาลีฤทธิรอน กับฝูงวานรน้อยใหญ่
ให้คิดฉงนสนเท่ห์ใจ ไฉนจึ่งเป็นดั่งนี้
ไอ้นี่สิสิ้นชีวิต ด้วยศรสิทธิ์พระรามเรืองศรี
เหตุใดจึ่งคืนชีวี กลับมาต่อตีประหลาดนัก
ชะรอยพิเภกมันบอกการ ให้ไอ้หนุมานอัปลักษณ์
แปลงเป็นพาลีทรลักษณ์ มาหักพิธีกาลา
กูจะผลาญเสียด้วยฤทธิ์ ไม่ไว้ชีวิตไอ้ลิงป่า
คิดแล้วเผ่นโผนโจนมา พญามารแกว่งหอกเข้าราวี ฯ
๏ เมื่อนั้น พาลีเทวัญเรืองศรี
หลบหลีกว่องไวในที ทะยานเข้าต่อตีกุมภัณฑ์ ฯ
๏ เท้าซ้ายเหยียบเข่าอสุรา เท้าขวานั้นแกว่งพระแสงขรรค์
ปัดกบิลพัทพัลวัน ฟันถูกทศกัณฐ์ขุนมาร ฯ
๏ เมื่อนั้น ทศเศียรสุริย์วงศ์ใจหาญ
ต้องเทพอาวุธชัยชาญ เจ็บปานชีวันจะบรรลัย
ทั้งกำลังก็น้อยถอยลง จะยืนตรงต่อตีมิใคร่ได้
สุดฤทธิ์สุดคิดจะชิงชัย ก็หนีไปลงกาธานี ฯ
๏ เมื่อนั้น พาลีเทพบุตรเรืองศรี
กับพวกบริวารโยธี เข้าดับอัคคีกาลา
บ้างแย่งบ้างรดด้วยวาริน สิ้นเปลวเริงแรงแสงกล้า
ก็หยิบเอารูปเทวา มาทิ้งลงในสีทันดร ฯ
๏ ครั้นเสร็จสิ้นล้างพิธี อสุรีทศกัณฐ์ชาญสมร
ก็กลับเพศจากวานร เขจรไปเฝ้าพระทรงญาณ ฯ
๏ เมื่อนั้น ท้าวราพณาสูรใจหาญ
ครั้นถึงนิเวศน์อลงการ พญามารเข้าที่บรรทมใน ฯ
๏ ทอดองค์ลงเหนือบรรจถรณ์ พระกรก่ายพักตร์โหยไห้
แสนทุกข์สะท้อนถอนใจ ฤทัยเร่าร้อนพันทวี
ตัวกูทำการสงคราม เสียทีลักษมณ์รามสองศรี
มิหนำซ้ำไอ้พาลี กลับมีชีวิตคืนมา
มาเป็นกำลังปัจจามิตร รณรงค์สุดคิดจะเข่นฆ่า
แล้วก็สิ้นสุริย์วงศ์ในลงกา ไม่รู้ที่บ่ายหน้าไปหาใคร
โอ้อนิจจาตัวกู ดั่งว่ายอยู่ในท้องสมุทรใหญ่
จะทำกิจพิธีสิ่งใด ก็ไม่ได้สมอารมณ์คิด
แต่ผุดลุกผุดนั่งเหนือบรรจถรณ์ เวทนาดั่งศรมาเสียบจิต
ให้ร้อนรุ่มกลุ้มใจไปด้วยพิษ ไม่เป็นสนิทนิทรา ฯ
๏ เมื่อนั้น นวลนางมณโฑเสน่หา
ครั้นเห็นสมเด็จพระภัสดา กลับมาไม่ตรัสประการใด
ตรงเข้าในที่ไสยาสน์ อาการประหลาดดั่งเป็นไข้
ก็พาฝูงนางกำนัลใน ขึ้นไปเฝ้าองค์อสุรี ฯ
๏ ครั้นถึงน้อมเศียรบังคมทูล นเรนทร์สูรธิราชยักษี
พิธีไม่ครบสามราตรี เป็นไฉนภูมีจึ่งกลับมา ฯ
๏ เมื่อนั้น ท้าวทศพักตร์ยักษา
ได้ฟังองค์อัครกัลยา จึ่งมีบัญชาตรัสไป
ซึ่งพี่ตั้งกิจพิธีกรรม์ จะสมความคิดนั้นก็หาไม่
ด้วยไอ้พาลีที่บรรลัย มันกลับคืนได้ชีวิต
ยกพวกวานรมารอนราญ ทำลายการกูณฑ์กลากิจ
พลเราไม่รอต่อฤทธิ์ ตายยับอกนิษฐ์ดาษดา
คิดว่าหนุมานมันทำกล แปลงตนมาให้กังขา
ต่อเข้าสัประยุทธ์ถึงกายา จึ่งรู้แท้แน่ว่าพาลี
ชะรอยพระอิศวรปิ่นเกล้า เข้าด้วยลักษมณ์รามทั้งสองศรี
ชุบมันคืนชีพชีวี เจ้าพี่จะคิดประการใด ฯ
๏ เมื่อนั้น นางมณโฑเยาวยอดพิสมัย
ได้ฟังบัญชาภูวไนย ว่าพาลีคืนได้ชีวิตมา
จึ่งน้อมเศียรประณตบทบงสุ์ ทูลองค์พญายักษา
ซึ่งว่าพาลีผู้ศักดา คืนได้ชีวานั้นผิดนัก
ใครหนอตายแล้วจะกลับเป็น ข้าเห็นไม่มีทั้งไตรจักร
อันองค์พระอิศวรรังรักษ์ เป็นหลักโลกาไม่อาธรรม์
ซึ่งไปทำลายพิธี คือกระบี่หนุมานแม่นมั่น
เพราะด้วยพิเภกกุมภัณฑ์ บอกมันทุกครั้งทุกทีมา
จะทำสิ่งใดก็จังฑาล ให้เสียการเสียวงศ์ยักษา
เมื่อใดน้องท้าวมรณา เห็นว่าจะสิ้นไพรี ฯ
๏ เมื่อนั้น ทศเศียรสุริย์วงศ์ยักษี
ได้ฟังอัครราชเทวี อสุรีเห็นจริงทุกสิ่งไป
มีความแสนโสมนัสนัก ดวงพักตร์ผ่องเพียงแขไข
ลูบหลังรับขวัญอรไท เจ้าคือดวงใจนัยนา
ซึ่งคิดจะให้พี่ตัดศึก ข้อนี้ลํ้าลึกหนักหนา
อันไอ้พิเภกอสุรา ดั่งเงาติดกายาเป็นนิจไป
จะทำสิ่งใดก็ล่วงรู้ มันบอกศัตรูให้แก้ไข
ญาติมิตรก็ไม่คิดอาลัย หมายจักเป็นใหญ่ในเมืองมาร
พรุ่งนี้พี่จะยกพลขันธ์ ไปฆ่ามันให้ม้วยสังขาร
ด้วยหอกกบิลพัทอันชัยชาญ ให้สิ้นการเสี้ยนไพรี
ว่าพลางอิงแอบแนบเคล้า หยอกเย้าด้วยความเกษมศรี
แสนสนิทพิศวาสเทวี ก็หลับไปในที่ไสยา ฯ
๏ ครั้นพระสุริยาเรืองรอง แสงทองสว่างเวหา
ตื่นจากแท่นที่อลงการ์ อสุราโสรจสรงสาคร
ทรงเครื่องประดับสำหรับองค์ อลงกตเนาวรัตน์ประภัสสร
เสด็จจากห้องแก้วอลงกรณ์ บทจรออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่เสนีกุมภัณฑ์ อภิวันท์เกลื่อนกลาดดาษดา
จึ่งมีพระราชบรรหาร สั่งมโหทรมารยักษา
จงเกณฑ์จตุรงค์โยธา กูจะไปเข่นฆ่าไพรี ฯ
๏ บัดนั้น มโหทรเสนายักษี
รับสั่งถวายอัญชุลี ออกมาจากที่พระโรงชัย ฯ
๏ เกณฑ์หมู่จตุรงค์องอาจ ตั้งเป็นพยุหบาตรกระบวนใหญ่
ขุนช้างผูกช้างระวางใน ค่ายคํ้าโลดไล่โจมทัพ
หมอควาญล้วนใส่เสื้อแดง ถือของ้าวแกว่งกลอกกลับ
ดั้งกันพังคาซ้อนซับ พร้อมสรรพด้วยเครื่องสาตรา
ขุนม้าผูกม้าสินธพ ดีดขบลำพองคะนองกล้า
ผู้ขี่เสื้อเขียวไข่กา ถือทวนเงื้อง่าหยัดยัน
ขุนรถก็เทียมรถศึก ด้วยเสือสิงห์โคถึกตัวขยัน
สารถีใส่เสื้อเครือวัลย์ มือถือเกาทัณฑ์กรีดกราย
ขุนพลตรวจเตรียมพลยุทธ์ ล้วนถืออาวุธฉานฉาย
ใส่เสื้อพื้นดำฉลุลาย ไพร่นายเอิกเกริกเป็นโกลา ฯ
๏ เมื่อนั้น ทศเศียรสุริย์วงศ์ยักษา
ครั้นเสร็จซึ่งจัดโยธา เสด็จมาโสรจสรงสาคร ฯ
๏ สนานกายสายสินธุ์สุหร่ายแก้ว แล้วทรงสุคนธ์เกสร
สอดใส่สนับเพลาเชิงงอน ภูษาลายกินนรกรกราย
ชายไหวชายแครงเครือหงส์ ฉลององค์เกราะเพชรฉานฉาย
ตาบทิศประดับทับทิมพราย ทับทรวงห่วงสายสังวาลรัตน์
ทองกรจำหลักลอยพลอยเพชร ธำมรงค์เรือนเก็จกาบสะบัด
มงกุฎแก้วกุณฑลดอกไม้ทัด กรรเจียกจรจำรัสอลงกรณ์
งามทรงงามองค์งามสง่า ดั่งไพจิตราชาญสมร
จับหอกกบิลพัทฤทธิรอน บทจรมาขึ้นพิชัยรถ ฯ
๏ รถเอยราชรถศึก กำกงแก้วผลึกอลงกต
บัลลังก์ล้วนสุวรรณชั้นลด เก็จกาบแก้วบดแปรกบัง
รายครุฑยุดนาคยืนหยัด สิงห์อัดเผ่นผกกระหนกตั้ง
บุษบกบันแถลงช้อนกระจัง ห้ายอดดูดั่งนฤมิต
เทียมด้วยราชสีห์สองพัน โลทันมือถือกระบองบิด
สันทัดขับเผ่นไปด้วยฤทธิ์ เครื่องสูงชวลิตอลงการ
แตรงอนแตรฝรั่งประสานเสียง สำเนียงปี่กลองฆ้องขาน
พลโห่โห่ก้องสุธาธาร กรีพวกพลหาญรีบไป ฯ
๏ ครั้นถึงแทบที่สนามยุทธ์ จึ่งให้หยุดโยธาทัพใหญ่
ตั้งมั่นไว้ริมชายไพร โดยในนามพยัคฆ์ชาญฉกรรจ์ ฯ
๏ เมื่อนั้น พระกฤษณุรักษ์รังสรรค์
ครั้นสิ้นแสงสีรวีวรรณ พระจันทร์แจ่มแจ้งเมฆา
พระเสด็จเข้าที่ไสยาสน์ กรก่ายนลาฏโหยหา
ถึงองค์อัครราชกัลยา ผ่านฟ้าสะท้อนถอนใจ
โอ้ว่าเจ้าดวงชีวิตพี่ ป่านนี้แก้วตาจะเป็นไฉน
หรือทศกัณฐ์มันจองภัย กลับไปจะทำโทษทัณฑ์
ทั้งจะทุกข์ถึงพี่ที่วิโยค แสนโศกพ่างเพียงชีวาสัญ
จะระกำช้ำใจไม่วายวัน ขวัญเมืองจะกินแต่น้ำตา
ยิ่งคิดยิ่งทวีแสนเทวษ ทรงเดชเศร้าโทมนัสสา
มิได้สนิทนิทรา จนเวลาปัจฉิมราตรี
สกุณาเร่าร้องถวายเสียง สำเนียงเรไรเรื่อยรี่
พระพายพากลิ่นมาลี แสงรวีส่องฟ้าสุธาธาร ฯ
๏ จึ่งชำระสระสรงทรงเครื่อง อร่ามเรืองพรรณรายฉายฉาน
เสด็จจากห้องแก้วอลงการ ผ่านฟ้าออกหน้าพลับพลาชัย ฯ
๏ พร้อมทหารทั้งสองพระนคร เสนาวานรน้อยใหญ่
พอได้ยินสำเนียงเกรียงไกร ภูวไนยจึงถามโหรา
วานนี้เป็นไฉนประหลาดนัก จึ่งท้าวทศพักตร์ยักษา
มิได้แต่งทัพออกมา เข่นฆ่าสัประยุทธ์ต่อกัน
บัดนี้อสุรีตนใด ยกพวกพลไกรทัพขันธ์
จะเป็นมิตรสหายพงศ์พันธุ์ หรือว่าตัวมันมาราวี ฯ
๏ บัดนั้น พญาพิเภกยักษี
ได้ฟังบรรหารพระจักรี ชุลีกรแล้วจับยามไป
ก็รู้โดยตำรับไตรเพท ดั่งเทเวศลงมาบอกให้
จะแจ้งไม่แคลงน้ำใจ บังคมไหว้สนองพระบัญชา
อันศึกซึ่งว่างอยู่นั้น ด้วยทศกัณฐ์ยักษา
กริ้วโกรธฝูงเทพเทวา ว่าเป็นพยานพระสี่กร
ลอบไปทำกิจพิธี ยังที่พระเมรุสิงขร
ชุบกบิลพัทของบิดร ให้เรืองฤทธิรอนดั่งเพลิงกัลป์
แล้วจึ่งเอาดินเจ็ดท่า มาปั้นรูปเทวาในสวรรค์
ทิ้งเข้าในกองกูณฑ์นั้น จะฆ่าชีวันให้วายปราณ
องค์พระอิศวรแจ้งเหตุ ให้เทเวศพาลีใจหาญ
ลงมาทำลายพิธีการ ขุนมารยิ่งกริ้วโกรธนัก
สำคัญว่าข้านี้กราบทูล นเรนทร์สูรสุริย์วงศ์ทรงจักร
จึ่งยกพหลพลยักษ์ ฮึกฮักรีบเร่งออกมา
จะฆ่าตัวข้าผู้รองบาท ให้สิ้นชีวาตม์สังขาร์
ด้วยกบิลพัทอันศักดา ผ่านฟ้าจงได้ปรานี ฯ
๏ เมื่อนั้น พระจักรรัตน์แก้วเรืองศรี
ได้ฟังพิเภกอสุรี จึ่งมีบัญชาตรัสไป
อันตัวของท่านดั่งดวงจิต จะให้เสียชีวิตกระไรได้
อย่าคิดประหวั่นพรั่นใจ จะกลัวมันไยไอ้พาลา
แล้วสั่งพระลักษมณ์สุริย์วงศ์ เราจะรณรงค์ด้วยยักษา
จงระวังพิเภกอสุรา อย่าให้มีเหตุเภทพาล
ฝ่ายพญาสุครีพฤทธิรอน จงจัดวานรทวยหาญ
เลือกล้วนที่มีปรีชาชาญ เราจะไปรอนราญอสุรี ฯ
๏ บัดนั้น ลูกพระสุริยาเรืองศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จัดโดยกระบวนพยุหบาตร ให้นิลราชเป็นกองหน้า
กองหนุนวานรปิงคลา โยธาอาจหาญชาญฉกรรจ์
อันพลชมพูนคเรศ ล้วนเทเวศจุติจากสวรรค์
เข้าทัพพระลักษมณ์วิลาวัณย์ กรกุมเครื่องสรรพ์อาวุธ
ฝ่ายพลนครขีดขิน พื้นพงศ์พานรินทร์เทพบุตร
จัดไว้เป็นกองพระทรงครุฑ แต่ละตนฤทธิรุทรมหึมา
อันทหารทั้งสองนคเรศ เลื่องชื่อลือเดชทุกทิศา
แน่นนันต์เพียบพื้นพสุธา เตรียมท่าคอยเสด็จพระสี่กร ฯ
๏ เมื่อนั้น พระนารายณ์สุริย์วงศ์ทรงศร
จึ่งชวนพระลักษมณ์ฤทธิรอน บทจรไปสรงวาริน ฯ
๏ สองกษัตริย์ชำระสระสนาน สุคนธ์ธารเกสรขจรกลิ่น
สนับเพลารายพลอยโกมิน เชิงรูปนาคินกระหนกกลาย
พระเชษฐาผ้าทิพย์พื้นตอง เครือทองประสานฉายฉาน
พระอนุชาพื้นม่วงฉลุลาย เป็นกินนรกรกรายกรีดรำ
ชายไหวชายแครงเครือขด ประดับดวงมรกตเขียวขำ
ฉลององค์พื้นโหมดสีดอกคำ สังเวียนหยักประจำชิงดวง
รัดองค์จำหลักลายแทง สังวาลวัลย์เพชรแดงรุ้งร่วง
ตาบทิศสร้อยสนทับทรวง พาหุรัดโชติช่วงทองกร
ธำมรงค์มงกุฎนพรัตน์ กรรเจียกแก้วจำรัสประภัสสร
ต่างทรงศิลป์สิทธิ์ฤทธิรอน บทจรขึ้นรถอมรินทร์ ฯ
๏ รถเอยสองรถทรง ดุมวงล้วนแก้วผลึกสิ้น
กงกำประกับโกมิน องค์อินทร์ถวายทั้งสองรถ
อันมหาพิชัยเวไชยันต์ เรือนนั้นประดับมรกต
เก็จกาบภาพคั่นเป็นหลั่นลด ช้อยชดห้ายอดพรรณราย
อันรถทรงองค์พระอนุชา ล้วนมุกดาสุรกานต์ฉานฉาย
บุษบกประดับทับทิมพราย ทรวดทรงงามคล้ายคลึงกัน
ดั่งรถพระจันทร์พระอาทิตย์ รัศมีชวลิตฉายฉัน
เทียมด้วยสินธพเทวัญ เทพบุตรยืนยันขับทะยาน
พิเภกเคียงรถพระลักษมณ์มา ท่ามกลางโยธาทวยหาญ
เครื่องสูงครบสิ่งอลงการ ปี่กลองฆ้องขานอึงอล
เสียงกงก้องลั่นสนั่นภพ ผงคลีตลบโพยมหน
วานรโห่ร้องคำรน รีบพลเร่งราชรถไป ฯ
๏ ครั้นถึงจึ่งให้หยุดโยธา เสนาวานรน้อยใหญ่
ตั้งเป็นกระบวนลงไว้ แทบใกล้กองทัพอสุรี ฯ
๏ เมื่อนั้น ทศเศียรสุริย์วงศ์ยักษี
ยืนรถอยู่กลางโยธี เห็นทัพกระบี่ยกมา
จึ่งมีพระราชบรรหาร เหวยเสนามารทัพหน้า
จงแยกกันออกเป็นปีกกา เข้าตีหักกล้าวานร ฯ
๏ บัดนั้น จึ่งเปาวนาสูรชาญสมร
รับสั่งองค์ท้าวยี่สิบกร ก็ต้อนกันให้เข้าโจมตี ฯ
๏ บัดนั้น ฝ่ายพลกองหน้ายักษี
ต่างตนสำแดงฤทธี เข้าไล่ราวีกระบี่ไพร ฯ
๏ ปีกซ้ายต้านต่อด้วยปีกขวา พุ่งสาตราวุธน้อยใหญ่
ปีกขวานั้นดาเข้าไป ลุยไล่ปีกซ้ายวานร
กองกลางถาโถมโจมแทง ยิงแย้งหน้าไม้ธนูศร
ดาบง้าวส้าวทวนโตมร เข้าไล่ราญรอนเป็นโกลา ฯ
๏ บัดนั้น ฝ่ายนิลราชกองหน้า
เห็นอสุรีตีหักเข้ามา ก็ต้อนวานรออกโรมรัน ฯ
๏ ปีกขวานั้นรับปีกซ้าย แยกย้ายรวดเร็วดั่งจักรผัน
ปีกซ้ายรับขวากุมภัณฑ์ กองกลางนั้นไล่ทะลวงตี
พลมารตายยับกับกร วานรโห่ร้องอึงมี่
ต่างตนโรมรุกคลุกคลี อสุรีไม่ทานฤทธา ฯ
๏ เมื่อนั้น ท้าวราพณาสูรยักษา
เห็นพลตายกลาดดาษดา แตกมาจนหน้ารถชัย
ยิ่งพิโรธโกรธกริ้วขบฟัน กระทืบบาทสนั่นหวั่นไหว
จึ่งชักศรสิทธิ์เกรียงไกร พาดสายแผลงไปด้วยฤทธิ์ ฯ
๏ สิงขรสาครก็ไหวหวาด กัมปนาทสะเทือนถึงดุสิต
ต้องหมู่วานรปัจจามิตร ตายยับอกนิษฐ์ทับกัน ฯ
๏ เมื่อนั้น พระสุริย์วงศ์องค์นารายณ์รังสรรค์
เห็นศรทศเศียรกุมภัณฑ์ มาต้องพวกพลขันธ์มรณา
จึ่งชักพลายวาตขึ้นพาดสาย พระเนตรหมายเขม้นเข่นฆ่า
น้าวหน่วงด้วยกำลังศักดา ผ่านฟ้าก็ผาดแผลงไป ฯ
๏ สำเนียงดั่งเสียงฟ้าฟาด เกิดเป็นศรสาตร์ไม่นับได้
ต้องหมู่จตุรงค์พลไกร บรรลัยเกลื่อนกลาดดาษดิน
อันหมู่วานรที่ตายนั้น กลับได้ชีวันคืนสิ้น
ลุกขึ้นเยาะเย้ยอสุรินทร์ กระบินทร์เงือดเงื้อสาตรา ฯ
๏ เมื่อนั้น ท้าวทศพักตร์ยักษา
ยี่สิบเนตรแลลอดสอดมา หมายหาพิเภกกุมภัณฑ์
เห็นเคียงข้างรถพระลักษมณ์ ขุนยักษ์กริ้วโกรธหุนหัน
สิบปากขบเขี้ยวเคี้ยวฟัน มือคันจะฆ่าให้บรรลัย
จึ่งให้โลทันสารถี ผู้มีศักดาอัชฌาสัย
ขับรถฝ่าพลเข้าไป ชิงชัยด้วยองค์พระลักษมณ์ ฯ
๏ เมื่อนั้น น้องพระหริวงศ์ทรงจักร
เห็นทศเศียรขุนยักษ์ ตีหักเข้ามารอนราญ
จึ่งจับศรอัคนิวาต อันมีอำนาจกำลังหาญ
พาดสายหมายล้างขุนมาร ผ่านฟ้าแผลงไปด้วยศักดา ฯ
๏ ศรชัยไปต้องงอนรถ ของทศพักตร์ยักษา
ทั้งบุษบกอลงการ์ พักยับลงมาด้วยฤทธี ฯ
๏ เมื่อนั้น ท้าวยี่สิบกรยักษี
เห็นพระลักษมณ์แผลงศรมาราวี อสุรีจับจักรขว้างไป ฯ
๏ โชติช่วงดั่งดวงสุริยัน อากาศครื้นครั่นหวั่นไหว
บันดาลเกิดเป็นเปลวไฟ ลามไหม้กลางหมู่วานร ฯ
๏ เมื่อนั้น องค์พระอนุชาชาญสมร
เห็นยักษาขว้างจักรเป็นไฟฟอน ก็จับศรแผลงไปทันที ฯ
๏ เป็นห่าฝนดับเปลวไฟ แล้วไล่ล้างจักรยักษี
ละเอียดยับเป็นภัสม์ธุลี อสุรีตายกลาดดาษดา ฯ
๏ เมื่อนั้น ท้าวราพณาสูรยักษา
รบพลางทางทอดทัศนา หมายฆ่าพิเภกให้บรรลัย
จึ่งร้องว่าเหวยไอ้ทรชน กูเลี้ยงมึงจนจำเริญใหญ่
ไม่รู้จักคุณด้วยอันใด กลับไปเข้าด้วยไพรี
บอกการเล่ห์กลรณรงค์ ให้ฆ่าโคตรวงศ์ยักษี
ถึงมึงได้ผ่านธานี จะเอาโยธีที่ไหนมา
ตัวมึงเป็นน้องยังไม่คิด กูจะล้างชีวิตยักษา
ด้วยกบิลพัทอันศักดา ว่าแล้วก็พุ่งไปทันที ฯ
๏ เมื่อนั้น พระลักษมณ์ทรงสวัสดิ์รัศมี
กลัวจะต้องพิเภกอสุรี ภูมีก็ปัดด้วยศิลป์ชัย
กบิลพัทพลัดมาต้ององค์ จะดำรงกายาก็ไม่ได้
ตกจากรถรัตนามัย ภูวไนยเพียงสิ้นชีวัน ฯ
๏ เมื่อนั้น องค์พระหริรักษ์รังสรรค์
เห็นพระลักษมณ์ต้องหอกกุมภัณฑ์ ทรงธรรม์กริ้วโกรธพิโรธนัก
จึ่งชักพระแสงพรหมาสตร์ อันมีอำนาจสิทธิศักดิ์
พาดสายหมายล้างขุนยักษ์ พระทรงจักรก็ผาดแผลงไป ฯ
๏ ครั่นครื้นพื้นภพจักรวาล พระสุเมรุสะท้านสะเทือนไหว
ต้องหมู่จตุรงค์พลไกร บรรลัยเกลื่อนกลาดดาษดา
แล้วศรพรหมาสตร์นั้นตรวยตรง ไปต้ององค์ทศพักตร์ยักษา
ตกลงจากรถรัตนา ด้วยอานุภาพพระจักรี ฯ
๏ เมื่อนั้น ท้าวยี่สิบกรยักษี
ต้องศรเจ็บช้ำทั้งอินทรีย์ อสุรีเพียงสิ้นชีวัน
ดำรงกายยอกรขึ้นเหนือเกศ คิดคุณพรหเมศรังสรรค์
อุตส่าห์แข็งใจขบฟัน กุมภัณฑ์ร่ายเวทวิทยา ฯ
๏ ครั้นถ้วนเจ็ดคาบก็ลูบลง ศรหลุดจากองค์ยักษา
จะกลับเข้าต่อฤทธา ก็สิ้นอาวุธจะชิงชัย
ทั้งสิ้นแสงสีรวีวร จึ่งให้เลิกนิกรทัพใหญ่
โห่สนั่นลั่นเลื่อนสะเทือนไป คืนเข้าในราชธานี ฯ
๏ เมื่อนั้น พระสุริย์วงศ์องค์นารายณ์เรืองศรี
เห็นทศเศียรอสุรี เลิกโยธีกลับเข้าลงกา
จึ่งเสด็จลงจากเวไชยันต์ ทรงธรรม์เศร้าโทมนัสสา
วิ่งไปยังองค์พระอนุชา ด้วยกำลังกายาพระทรงครุฑ ฯ
๏ ครั้นถึงจับหอกกบิลพัท พระหัตถ์ประคองกระชากฉุด
ไม่เขยื้อนเลื่อนจากพระวรนุช ก็ทรุดองค์ลงกอดน้องรัก
แสนทุกข์อาดูรพูนเทวษ สองกรช้อนเกศขึ้นใส่ตัก
ชลนัยน์ไหลนองคลองพักตร์ พระทรงจักรรำพันโศกี ฯ
๏ โอ้อนิจจาเจ้าลักษมณ์เอ๋ย ทรามเชยผู้เพื่อนยากพี่
ไฉนไม่ระวังอินทรีย์ ให้ต้องหอกอสุรีอาธรรม์
ล้มอยู่ดูน่าอนาถนัก ปราบยักษ์หรือมาม้วยอาสัญ
เมื่อโมกขศักดิ์กุมภัณฑ์ ก็ปิ้มเสียชีวันในกลางพล
แล้วซํ้าต้องศรนาคบาศ พรหมาสตร์อินทรชิตเป็นสามหน
หอกมูลพลัมฤทธิรณ ก็เจียนจักเสียชนม์บรรลัยลาญ
แต่พี่โศกีถึงสี่ครั้ง ปิ้มจะม้วยชีวังสังขาร
หากได้พิเภกชมพูพาน กับศรีหนุมานผู้ศักดา
ช่วยกันหายามาแก้พิษ จึ่งคืนชีวิตกนิษฐา
ครั้งนี้ตัวพี่ก็ออกมา ควรหรือแก้วตามาบรรลัย
ไตรโลกจะชวนกันติฉิน ล่วงมาดูหมิ่นประมาทได้
ร่ำพลางโศกาสลบไป ไม่เป็นสติสมประดี ฯ
๏ บัดนั้น สุครีพพิเภกยักษี
ทั้งสิบแปดมงกุฎเสนี เห็นพระจักรีผู้ศักดา
กอดองค์พระลักษมณ์สลบไป ตกใจเพียงสิ้นสังขาร์
ต่างตนต่างฟายนํ้าตา โศกาครวญคร่ำรำพัน
โอ้ว่าพระจอมมงกุฎเกศ พระเดชแผ่ทั้งสรวงสวรรค์
ได้พึ่งบาทเป็นสุขทุกนิรันดร์ ดั่งฉัตรแก้วกั้นโมลี
ควรหรือมาทอดพระวรกาย เหนือพื้นทรายอนาถทั้งสองศรี
ดูดั่งไม่มีฤทธี จะราวีต่อสู้กับหมู่ยักษ์
บรรดาท้าวพญาวานร โศกาทุกข์ร้อนเพียงอกพัก
ต่างตนชลนัยน์นองพักตร์ ร่ำรักมี่อึงคะนึงไป
เสียงระงมดั่งลมบรรลัยกาล พัดพานซึ่งป่ารังใหญ่
ก็หักค้อมน้อมก้านกิ่งใบ พลไกรไม่เป็นสมประดี ฯ
๏ เมื่อนั้น ท้าวทศพักตร์ยักษี
ครั้นถึงลงกาธานี เสด็จเข้ายังที่อลงกรณ์ ฯ
๏ ลดองค์ลงเหนือบัลลังก์รัตน์ ภายใต้เศวตฉัตรประภัสสร
ท่ามกลางอนงค์บังอร ดั่งดาวล้อมจันทรในเมฆา
ที่ความเหนื่อยพักก็หายสิ้น อสุรินทร์แสนโสมนัสสา
จึ่งมีพระราชบัญชา ดูรามณโฑน้องรัก
วันนี้พี่ยกไปราญรอน ต่อกรด้วยพวกปรปักษ์
จักฆ่าพิเภกขุนยักษ์ ให้ไอ้ทรลักษณ์บรรลัย
ตัดต้นก่นรากเหมือนเจ้าคิด จะสมดั่งจิตก็หาไม่
พี่พุ่งกบิลพัทไป มันแอบรถได้ไม่มรณา
พลัดต้องพระลักษมณ์ฤทธิรงค์ ตกลงจากราชรัถา
นอนนิ่งสิ้นชีพชีวา พี่จึ่งกลับมายังธานี ฯ
๏ เมื่อนั้น นวลนางมณโฑมเหสี
ได้ฟังพระราชสามี ชุลีกรสนองพระบัญชา
ซึ่งศัตรูหมู่เข็ญวอดวาย เมียสบายคลายทุกข์ขึ้นหนักหนา
พระผู้ปิ่นสามภพโลกโลกา อย่าไว้ใจมนุษย์วานร
เกลือกตายแล้วจะกลับคืนเป็น เห็นมาหลายครั้งแต่ปางก่อน
ด้วยพิเภกมันยังสถาวร ภูธรรำพึงให้จงดี ฯ
๏ เมื่อนั้น องค์ท้าวสิบพักตร์ยักษี
ได้ฟังอัครราชเทวี อสุรีสำรวลไปมา
ลูบหลังแล้วกล่าวสุนทร ดูก่อนเยาวยอดเสน่หา
เจ้าอย่าพะวงสงกา ว่าจะคืนได้ชีวาลัย
อันกบิลพัทของเรานี้ ถึงยามีก็ไม่แก้ได้
ด้วยศีลาบดนั้นอยู่ไกล ถึงใต้พระสุธาบาดาล
พญานาครักษาไว้สามารถ ในห้องปราสาทราชฐาน
อันลูกหินแก้วสุรกานต์ พี่คิดอ่านไปขอเอาขึ้นมา
ทำเป็นเขนยไสยาสน์ ผู้ใดไม่อาจรู้แห่งหา
ถึงพิเภกจะประกอบสรรพยา เห็นไม่ได้ศิลานี้ไป
มาตรแม้นองค์ท้าวโกสิต จะมาชุบชีวิตก็ไม่ได้
พรุ่งนี้พี่จะยกพลไกร ไปจับไอ้พิเภกอาธรรม์
ตัดกรรอนบาทประจาน ทรมานมันกว่าจะอาสัญ
แล้วจะยกพลกุมภัณฑ์ ไปโรมรันองค์ท้าวมาลี
ว่าพลางอิงแอบแนบชิด แสนสนิทภิรมย์เกษมศรี
เหนือแท่นทิพรัตน์รูจี เป็นที่สิริไสยา ฯ
๏ มาจะกล่าวบทไป ถึงองค์เจ้าตรัยตรึงศา
เสด็จเหนือทิพอาสน์โอฬาร์ ในมหาวิมานอลงกรณ์
บังเกิดอัศจรรย์วิปริต ถึงอาสน์แก้วชวลิตประภัสสร
อันทรงสิริสถาวร ให้ร้อนรุ่มดั่งสุมไฟกัลป์
จึ่งเล็งทิพเนตรลงมา เห็นพระอนุชารังสรรค์
ต้องหอกทศเศียรกุมภัณฑ์ พระรามนั้นร่ำรักสลบไป
สิ้นทั้งเสนาพลากร ท้าวพญาวานรน้อยใหญ่
ตรีเนตรตระหนกตกใจ ให้ไขท่อทิพย์ธารา
อันตลบด้วยกลิ่นเสาวคนธ์ เยือกเย็นดั่งฝนแสนห่า
ตกต้องทั้งสองกษัตรา ทั่วหมู่โยธาพานรินทร์ ฯ
๏ เมื่อนั้น พระสุริย์วงศ์องค์นารายณ์ทรงศิลป์
ทั้งพิเภกสุครีพขุนกระบินทร์ สิ้นทั้งหมู่พวกพลไกร
ครั้นต้องละอองทิพวารี ก็คืนสมประดีขึ้นมาได้
แต่พระลักษมณ์ที่ต้องหอกชัย แน่ไปไม่ฟื้นกายา
พระหริรักษ์หนักใจไม่มีสุข แสนทุกข์ถึงองค์กนิษฐา
จึ่งมีพระราชบัญชา ถามพญาพิเภกขุนมาร
อันพระลักษมณ์ต้องหอกทศกัณฐ์ ไม่ฟื้นชีวันสังขาร
ตัวท่านผู้ปรีชาชาญ จะคิดอ่านแก้ประการใด ฯ
๏ บัดนั้น พิเภกผู้มีอัชฌาสัย
ได้ฟังบัญชาพระภูวไนย บังคมไหว้สนองพระวาที
อันน้องสมเด็จพระภุชพล ไม่วายชนม์ด้วยมือยักษี
ยาซึ่งจะแก้หอกนี้ มีอยู่สำหรับกันมา
คือสังกรณีลดาชาติ มีอำนาจฤทธิคุณแกล้วกล้า
กับต้นตู่ตัวตรีชวา ที่ภูผาสัญชีพสัญญี
ในทวีปอุดรกาโร อันโอฬารวิเศษเฉลิมศรี
อีกมูลโคพระศุลี ซึ่งอยู่ถํ้าคีรีอินทกาล
ใครหาวเป็นดาวเดือนภาณุมาศ จึ่งจะอาจไปได้ถึงสถาน
ศีลาบดอยู่ในบาดาล พญากาลนาครักษาไว้
แต่ซึ่งลูกหินสำหรับนั้น ทศกัณฐ์ไปขอเอามาได้
ทำเป็นเขนยแก้วอำไพ หนุนไว้ใต้เศียรอสุรี
ให้หนุมานไปเก็บโอสถ บดแก้อาวุธยักษี
น้องพระหริรักษ์จักรี ก็จะได้ชีวีคืนมา ฯ
๏ เมื่อนั้น พระกฤษณุรักษ์นาถา
ได้ฟังพิเภกอสุรา ผ่านฟ้าค่อยคลายสบายใจ
จึ่งมีพระบัญชาการ สั่งศรีหนุมานทหารใหญ่
ตัวท่านผู้มีฤทธิไกร จงเร่งรีบไปในราตรี
เก็บซึ่งยาทิพย์โอสถ แล้วเอาหินบดมณีศรี
ตามคำพิเภกอสุรี ขุนกระบี่จงเร่งกลับมา ฯ
๏ บัดนั้น วายุบุตรวุฒิไกรใจกล้า
ก้มเกล้ารับราชบัญชา ชุลีลาแล้วคลานออกไป ฯ
๏ ยืนอยู่เหนือพื้นดินดอน วานรนบนิ้วประนมไหว้
หลับเนตรร่ายเวทเกรียงไกร สำรวมใจนิมิตอินทรีย์ ฯ
๏ บัดเดี๋ยวก็เป็นพรหมาน สูงตระหง่านเงื้อมงํ้าคีรีศรี
แปดกรสี่พักตร์รูจี มีกุณฑลแก้วแพรวพรรณ
แล้วชักตรีเพชรออกกวัดแกว่ง วาบวามดั่งแสงสุริย์ฉัน
สำแดงฤทธิไกรดั่งไฟกัลป์ เหาะดั้นไปโดยเมฆา ฯ
๏ ครั้นถึงสัญชีพสัญญี ตรงลงที่ยอดภูผา
เสียงสนั่นหวั่นไหวเป็นโกลา ด้วยอานุภาพเกรียงไกร ฯ
๏ เมื่อนั้น ฝ่ายฝูงเทวาน้อยใหญ่
ซึ่งพระเป็นเจ้าภพไตร ให้อยู่รักษายานั้น
ได้ยินภูผานิฤนาท ไหวหวาดสะเทือนเลื่อนลั่น
ตกใจวิ่งวุ่นพัลวัน ตัวสั่นไม่เป็นสมประดี ฯ
๏ ต่างองค์เหลือบแลขึ้นไป ในยอดสัญชีพคีรีศรี
จึ่งเห็นวานรผู้ฤทธี สี่พักตร์ดั่งบรมพรหมาน
กุณฑลขนเพชรโชติช่วง แสงสว่างดั่งดวงพระสุริย์ฉาน
ก็รู้ว่านารายณ์อวตาร ใช้ให้ทหารมาเก็บยา
นอกนี้ไม่มีใครองอาจ สามารถมาได้ถึงภูผา
ต้องกับโองการเจ้าโลกา คิดแล้วเทวาก็ถามไป
ตัวท่านผู้เรืองฤทธิรอน มีนามกรเป็นไฉน
มานี้ประสงค์สิ่งใด ในสมัยเวลาราตรี ฯ
๏ บัดนั้น คำแหงวายุบุตรเรืองศรี
ได้ฟังจึ่งตอบวาที เรานี้ชื่อว่าหนุมาน
โอรสพระพายฤทธิรงค์ มาเป็นเอกองค์ทหาร
ข้าเฝ้าพระนารายณ์อวตาร ผู้ผ่านกรุงศรีอยุธยา
ยกพลนิกรมาปราบยักษ์ บัดนี้พระลักษมณ์กนิษฐา
ต้องกบิลพัทอสุรา ในมหาสมรภูมิชัย
ให้เรามาเก็บซึ่งโอสถ ไปบดประกอบแก้ไข
ตัวท่านผู้มีฤทธิไกร จงช่วยบอกให้เราบัดนี้ ฯ
๏ เมื่อนั้น จึ่งหมู่เทเวศเรืองศรี
ได้ฟังออกนามพระจักรี ยินดีชี้บอกสรรพยา
นั่นสังกรณีโอสถ อยู่ยอดบรรพตเงื้อมผา
โน่นต้นตู่ตัวตรีชวา ท่านผู้ศักดาจงเก็บไป ฯ
๏ บัดนั้น คำแหงหนุมานทหารใหญ่
ได้ฟังจะแจ้งไม่แคลงใจ ก็เลียบไปเก็บยาบนคีรี ฯ
๏ ได้แล้วจึ่งมีวาจา ถามเทพารักษ์เรืองศรี
ว่าโคอุสุภราชพระศุลี สถิตที่แห่งใดนะเทวัญ ฯ
๏ เมื่อนั้น ฝ่ายฝูงเทเวศรังสรรค์
ได้ฟังหนุมานชาญฉกรรจ์ จึ่งชี้สำคัญบรรพตา
โน่นแน่คือเขาอินทกาล สูงตระหง่านเงื้อมงํ้าพระเวหา
มีถํ้าสุวรรณรจนา ที่อยู่พาหนะพระศุลี ฯ
๏ บัดนั้น หนุมานผู้ชาญชัยศรี
ได้ฟังชื่นชมยินดี ขุนกระบี่ก็รีบเหาะไป ฯ
๏ ครั้นถึงซึ่งปากคูหา ข้างเชิงบรรพตาทิศใต้
มืดมิดไม่เห็นสิ่งใด ดั่งหมอกเนินไศลจักรวาล
จึ่งอ้าโอษฐ์หาวเป็นดาวเดือน ลอยเลื่อนดังดวงพระสุริย์ฉาน
แจ้งกระจ่างพ่างพื้นดินดาน ก็เข้าถํ้าสุรกานต์รูจี ฯ
๏ แลเห็นซึ่งโคอุสุภราช พาหนาสน์พระอิศวรเรืองศรี
เข้าใกล้แล้วกล่าววาที บัดนี้สมเด็จพระจักรา
รณรงค์ด้วยท้าวทศพักตร์ พระลักษมณ์ต้องหอกยักษา
จะขอมูลท่านไปประกอบยา แก้พระอนุชาชัยชาญ ฯ
๏ บัดนั้น พระโคอุสุภราชใจหาญ
ได้ฟังออกนามพระอวตาร ก็คิดถึงโองการพระศุลี
ว่าใครหาวเป็นดาวเดือนตะวัน นั่นคือหนุมานกระบี่ศรี
เป็นทหารพระนารายณ์ฤทธี ภูมีใช้ให้มาเก็บยา
จึ่งว่าดูก่อนวานร ท่านผู้ฤทธิรอนแกล้วกล้า
จงเอาไปตามตำรา แก้พระอนุชาวิลาวัณย์ ฯ
๏ บัดนั้น วายุบุตรฤทธิแรงแข็งขัน
ก็เก็บเอามูลนิลสดนั้น ได้ครบครันแล้วก็รีบจร ฯ
๏ ครั้นออกมานอกคูหา อินทกาลาสิงขร
ก็ผาดแผลงสำแดงฤทธิรอน แทรกแผ่นดินดอนลงไป ฯ
๏ มาถึงพิภพบาดาล แสนสนุกโอฬารกว้างใหญ่
สว่างด้วยแสงแก้วแววไว ก็เข้าในพระโรงรัตนา ฯ
๏ จึ่งบอกพญานาคราช ว่าพระตรีภูวนาถนาถา
รณรงค์กับองค์เจ้าลงกา พระอนุชาต้องหอกอสุรี
ตรัสใช้ให้เรามาหาท่าน จะต้องการศีลามณีศรี
บดซึ่งสรรพยาในราตรี แก้พิษอสุรีหอกชัย ฯ
๏ บัดนั้น พญานาคผู้มีอัชฌาสัย
ได้ฟังจะแจ้งไม่แคลงใจ ก็ส่งแม่หินให้ด้วยยินดี
แล้วบอกว่าลูกศีลานั้น ท้าวทศกัณฐ์ยักษี
ขอขึ้นไปไว้ยังธานี อสุรีทำเขนยหนุนนอน ฯ
๏ บัดนั้น คำแหงหนุมานชาญสมร
ครั้นได้ศีลาอลงกรณ์ ก็แทรกแผ่นดินดอนขึ้นมา ฯ
๏ จึ่งผาดแผลงสำแดงกำลังหาญ ถีบทะยานขึ้นยังเวหา
ดั้นหมอกออกกลีบเมฆา เหาะไปลงกาธานี ฯ
๏ ลอยอยู่ในกลางอากาศ ตรงปราสาททศพักตร์ยักษี
จึ่งตั้งสัตยาวาที เดชะบารมีพระสี่กร
ซึ่งอวตารลงมาปราบยุค ให้โลกเป็นสุขสโมสร
ข้าจะไว้ศีลาในอัมพร ให้ร่อนอยู่อย่าตกลงมา
เสี่ยงแล้วก็ขว้างขึ้นไป ในกลางพ่างพื้นเวหา
ลอยอยู่ดั่งมีวิญญาณ์ ด้วยเดชะสัจจาพานรินทร์
เสร็จแล้วสำแดงแผลงฤทธิ์ ทศทิศมืดมัวไปสิ้น
ลงยังยอดปราสาทโกมิน ด้วยกำลังกระบินทร์อันว่องไว ฯ
๏ ได้ยินสำเนียงเสียงกำนัล ขับครวญโอดพันเสียงใส
สำรวลซิกซี้มี่ไป ทั้งในปราสาทอสุรา
ขุนกระบินทร์นบนิ้วขึ้นบังคม พระอิศวรบรมนาถา
สำรวมใจร่ายเวทวิทยา สะกดนิทราอสุรี ฯ
๏ เดชะพระมนต์อันเชี่ยวชาญ บันดาลนิเวศน์ยักษี
ให้เยือกเย็นไปทั้งธานี ด้วยฤทธีขุนกระบี่ชาญฉกรรจ์ ฯ
๏ เมื่อนั้น ทศเศียรสุริย์วงศ์รังสรรค์
กับมณโฑกัลยาวิลาวัณย์ ฝูงสนมกำนัลนางใน
ครั้นต้องพระเวทวิทยา ให้มืดหน้ามัวตาไม่ทนได้
ก็โงกงุนล้มทับหลับไป ไม่เป็นสติสมประดี ฯ
๏ บัดนั้น หนุมานผู้ชาญชัยศรี
ครั้นเสร็จสะกดอสุรี ขุนกระบี่ถอดยอดพรหมพักตร์
ขว้างไปด้วยกำลังกร ต้องพื้นดินดอนทำลายหัก
แลเห็นทศเศียรขุนยักษ์ กับองค์อัคเรศชายา
วายุบุตรขบเขี้ยวเคี้ยวฟัน เหม่ไอ้ทศกัณฐ์ยักษา
กูคือพระกาลอันศักดา จู่มาเอาชีวาอสุรี
ว่าแล้วลอดลงในปราสาท อันโอภาสจำรัสรัศมี
ข้ามฝูงกำนัลขันที เข้าไปยังที่บรรทมใน ฯ
๏ ฉวยชักตรีเพชรจักราญรอน แล้ววานรกลับคิดขึ้นมาได้
จักเกินบัญชาพระองค์ไป ถึงฆ่ามันบรรลัยก็ไม่ดี
อย่าเลยจะทำประจาน ให้อัประมาณเทวาทุกราศี
ทั้งเวทมนตร์ของมันบรรดามี ก็จะอัปรีย์ไปทุกสิ่งอัน
คิดแล้วจึ่งจับเอาเกศา มณโฑกัลยาสาวสวรรค์
ผูกติดกับเศียรทศกัณฐ์ ให้มั่นแล้วซ้ำสาปไว้
อันผมซึ่งเราผูกนี้ ใครมีเวทมนต์อย่าแก้ได้
ถึงเอาอาวุธอันเกรียงไกร ของท้าวหัสนัยน์ลงมา
เชือดฟันเท่าใดอย่าให้ขาด ด้วยอำนาจคำสาปของเราว่า
แล้วจึ่งจารึกสารา ลงไว้ที่หน้าอสุรี
ว่าถ้าใคร่จะแก้ผม ก้มให้มณโฑมเหสี
ตบหัวมึงลงสามที ผมนี้จึ่งหลุดออกไป
เสร็จสาปแล้วผลักเศียรยักษ์ ชักเอาลูกหินมาได้
ก็เหาะขึ้นโดยช่องปราสาทชัย ด้วยฤทธิไกรมหึมา
หยิบเอาศีลาในอากาศ แล้วโผนผาดระเห็จพระเวหา
ดั้นหมอกออกกลีบเมฆา ตรงมาเฝ้าองค์พระสี่กร ฯ
๏ ครั้นถึงจึ่งถวายโอสถ กับศีลาบดประภัสสร
แก่องค์พระนารายณ์ฤทธิรอน วานรทูลแจ้งทุกประการ ฯ
๏ เมื่อนั้น พระจักรกฤษณ์ฤทธิ์ล้ำสุริย์ฉาน
ได้ฟังคำแหงหนุมาน ผ่านฟ้าชื่นชมยินดี
จึ่งมีบัญชาประกาศิต ตรัสสรรเสริญฤทธิ์กระบี่ศรี
ใช้ไหนก็ได้ทันที ควรที่เป็นทหารปราบยักษ์
มิหนำซํ้าทำประจาน ทศเศียรขุนมารอัปลักษณ์
ความชอบทั้งนี้มากนัก จักหาไหนได้เทียมทัน
ว่าแล้วจึ่งมีบัญชา แก่พญาพิเภกคนขยัน
จงเร่งบดยาประสมกัน แก้น้องเรานั้นให้ทันที ฯ
๏ บัดนั้น น้องท้าวทศพักตร์ยักษี
รับสั่งสมเด็จพระจักรี อสุรีประกอบสรรพยา
เสมอภาคทุกสิ่งโอสถ ทำตามกำหนดของยักษา
วางลงเหนือหน้าศีลา อสุราบริกรรมบดไป ฯ
๏ เสร็จแล้วละลายด้วยวาริน อันหมดมลทินเย็นใส
ทาลงกรงที่หอกชัย ร่ายเวทเป่าไปสามที ฯ
๏ กบิลพัทก็หลุดออกจากองค์ น้องพระหริวงศ์เรืองศรี
ด้วยอำนาจโอสถพระศุลี ก็ได้สมประดีขึ้นมา ฯ
๏ เมื่อนั้น ฝ่ายองค์พระลักษมณ์กนิษฐา
สิ้นพิษฤทธิ์หอกอสุรา กราบกับบาทาแล้วทูลไป
ซึ่งพระองค์โปรดช่วยชีวัน พระคุณนั้นหาที่สุดไม่
จะขออาสาชิงชัย ไม่เกรงฤทธิไกรอสุรี ฯ
๏ เมื่อนั้น พระกฤษณุรักษ์เรืองศรี
ครั้นพระลักษมณ์คืนชีพชีวี ยินดีดั่งได้ฟากฟ้า
สองกษัตริย์เสด็จยุรยาตร งามวิลาสดั่งเทพเลขา
ต่างขึ้นรถทรงอลงการ์ ผ่านฟ้ามีราชโองการ
ให้เลิกพหลโยธี แสนสุรเสนีทวยหาญ
โห่สนั่นลั่นฟ้าสุธาธาร คืนสถานสุวรรณพลับพลา ฯ
๏ บัดนั้น ฝ่ายสารัณทูตยักษา
แอบอยู่ริมเชิงบรรพตา เห็นพระอนุชาไม่บรรลัย
เลิกหมู่โยธาพลากร วานรโห่สนั่นหวั่นไหว
ต่างขึ้นสู่หลังมโนมัย รีบไปลงกาธานี ฯ
๏ ครั้นถึงจึ่งเข้าไปแจ้งการ แก่เสนามารทั้งสี่
บัดนี้อริราชไพรี กลับได้ชีวีคืนมา
เลิกหมู่พหลพลไกร โห่สนั่นหวั่นไหวทุกทิศา
คืนไปสุวรรณพลับพลา ตัวข้าจึ่งเข้ามาแจ้งการ ฯ
๏ บัดนั้น เสนาผู้ใหญ่ใจหาญ
แจ้งเหตุก็วิ่งลนลาน ไปยังทวารวังใน ฯ
๏ เข้าประตูร้องเรียกหลายหน ใครจะขานสักตนก็หาไม่
จึ่งร้องตะโกนเข้าไป เป็นไฉนนิ่งเสียดั่งนี้ ฯ
๏ บัดนั้น ฝ่ายนางจ่าโขลนยักษี
ทั้งเถ้าแก่ชะแม่ขันที ได้ยินเสียงอึงมี่เป็นโกลา
ลางคนเข้าฉุดเจ้าขรัวนาย ลุกขึ้นวุ่นวายตะกายฝา
วิ่งปะทะปะกันไปมา ผ้าผ่อนลุ่ยหลุดจากตน
อันฝูงสนมอนงค์นาฏ ร้องตรีดหวีดหวาดกุลาหล
ล้มลุกคลุกคลานเวียนวน อลหม่านอื้ออึงทั้งวังจันทน์ ฯ
๏ เมื่อนั้น ทศเศียรสุริย์วงศ์รังสรรค์
ต้องมนต์หนุมานชาญฉกรรจ์ อันสะกดผูกจิตนิทรา
ได้ยินสำเนียงเสียงหวีดหวาด อื้ออึงกัมปนาทหนักหนา
พอสร่างพระเวทอันศักดา ตกใจผวาตื่นขึ้นทันที
ผงกเศียรลุกจากบรรทม ผมผูกติดเกศมเหสี
ก็ดึงดันด้วยกำลังอินทรีย์ อสุรีอุตลุดวุ่นวาย ฯ
๏ เมื่อนั้น นวลนางมณโฑโฉมฉาย
ตกใจผวาตื่นฟื้นกาย พลิกซ้ายพลิกขวาอลวน
สองมือยื้อชักขวักไขว่ แต่ฉุดมาคร่าไปสับสน
ปลํ้าปลุกขลุกขลุ่ยสองคน ที่บนแท่นทองไสยา ฯ
๏ เมื่อนั้น ทศเศียรสุริย์วงศ์ยักษา
กับนางมณโฑโสภา ต่างว่านี่ทำประการใด
แต่ถุ้งเถียงกันอุตลุด ผัวชักเมียฉุดก็ไม่ไหว
ประหลาดจิตคิดอัศจรรย์ใจ เหตุใดมาเป็นดั่งนี้
แลเห็นเพดานกระจ่างฟ้า จันทราแจ่มแจ้งแสงสี
สงสัยเป็นพ้นพันทวี อสุรีแลเล็งเพ่งพิศ
ดูไม่เห็นลูกศีลาบด ยิ่งแสนสลดระทดจิต
ก็รู้ว่าไพรีอันมีฤทธิ์ มาสะกดนิทราแล้วลักไป
พญามารร่านร้อนดั่งไฟจุด จะแก้ผมให้หลุดก็ไม่ได้
ฉวยพระขรรค์เชือดตัดสักเท่าใด ก็ไม่ขาดออกจากกัน
สุดคิดสุดแค้นฤทัยนัก พญายักษ์กริ้วโกรธหุนหัน
สิบปากขบเขี้ยวเคี้ยวฟัน กุมภัณฑ์เย่อทึ้งไปมา ฯ
๏ เมื่อนั้น มณโฑเยาวยอดเสน่หา
เจ็บเศียรเวียนวิงเวทนา มือกุมเกศาแล้วทูลไป
แต่แก้ตัดเท่าใดก็ไม่หลุด จะขืนลากขืนฉุดไปถึงไหน
เมื่อไอ้ไพรินมันผูกไว้ ด้วยฤทธิไกรอันเชี่ยวชาญ ฯ
๏ เมื่อนั้น ท้าวราพณาสูรใจหาญ
ได้ฟังวนิดายุพาพาล ขุนมารจึ่งมีบัญชา
เหวยเหวยดูก่อนสาวใช้ เอ็งจงออกไปข้างหน้า
สั่งให้นิมนต์พระสิทธา เข้ามาแต่ในราตรี ฯ
๏ บัดนั้น จึ่งนางสาวใช้ยักษี
รับสั่งพระองค์ทรงธรณี ก็ออกไปยังที่พระทวาร ฯ
๏ จึ่งสั่งมหาดเล็กผู้อยู่เวร ซึ่งเกณฑ์นั่งยามที่หน้าฉาน
เร่งไปนิมนต์พระทรงญาณ โคบุตรอาจารย์เข้ามา ฯ
๏ บัดนั้น มหาดเล็กอยู่เวรข้างหน้า
ได้แจ้งแห่งราชบัญชา ก็พากันรีบไปในราตรี ฯ
๏ ครั้นถึงจึ่งเคาะพระทวาร ขุนมารร้องปลุกพระฤๅษี
ว่าพระองค์ผู้ทรงธรณี มีโองการให้นิมนต์ไป ฯ
๏ เมื่อนั้น พระโคบุตรมหาอาจารย์ใหญ่
หลับอยู่ในที่กุฎีไพร ได้ยินเสียงอสุรีร้องมา
ว่าทศกัณฐ์ให้นิมนต์ ก็ลุกขึ้นลานลนไม่ล้างหน้า
ฉวยผ้าคากรองครองกายา คว้าหาไม้เท้าวุ่นวาย
สะดุดโอนํ้าโดนกระโถนหก ตาลิปัตรพลัดตกประคำหาย
วิ่งวนชนฝากุฎีทลาย ตะกายหาประตูก็ผิดไป
อสุราเตือนไปหลายหน ฤๅษีจึ่งพ้นออกมาได้
แล้วพากันข้ามดัดลัดไพร รีบไปยังราชธานี ฯ
๏ ครั้นถึงจึ่งขึ้นบนปราสาท อันโอภาสจำรัสรัศมี
เห็นทศพักตร์กับอัครเทวี แย่งทึ้งเกศีกันไปมา
พระดาบสตกใจตะลึงอยู่ เป็นครู่แล้วถามท้าวยักษา
ว่าประสกโยมกับสีกา ไฉนจึ่งมาเป็นดั่งนี้ ฯ
๏ เมื่อนั้น ท้าวทศพักตร์ยักษี
ได้ฟังพระมหาโยคี อสุรีจึ่งแจ้งความไป
วานนี้โยมยกทวยหาญ แสนเสนามารน้อยใหญ่
ออกไปรณรงค์ชิงชัย จะฆ่าไอ้พิเภกอสุรา
ต้วข้านี้พุ่งกบิลพัท พลัดถูกพระลักษมณ์บนรัถา
ตกลงยังพื้นพสุธา เห็นว่าสุดสิ้นชีวัน
พอพระสุริยาอัสดง จึ่งเลิกจตุรงค์ทัพขันธ์
บัดนี้พวกไอ้ไพรีนั้น มันสะกดนิทราหลับไป
หักยอดนภศูลพรหมพักตร์ ลักลูกศีลานั้นไปได้
ผูกผมข้าติดกันไว้ แก้ไม่หลุดเลยพระสิทธา
พระองค์ผู้ทรงตบะญาณ ขอประทานช่วยแก้เกศา
อย่าให้ได้ความเวทนา อายแก่ไพร่ฟ้าประชาชี ฯ
๏ เมื่อนั้น พระโคบุตรมหาฤๅษี
ได้ฟังจึ่งกล่าววาที ไพรีอาจหาญชาญฉกรรจ์
ขลังทั้งวิทยาอาคม จึ่งผูกผมติดกันไว้มั่น
ซึ่งลักลูกศีลาไปนั้น เพราะมันรู้ไส้อสุรา
ว่าพลางจึ่งองค์พระนักสิทธ์ คิดสรรเอายอดพระคาถา
บริกรรมพึมพำไปมา พระดาบสเป่าลงทันใด ฯ
๏ อันผมซึ่งผูกอยู่นั้น จะลุ่ยหลุดจากกันก็หาไม่
สองมือยื้อสางวุ่นไป จนอ่อนจิตอ่อนใจพระมุนี
จึ่งจับเอาขันสัมฤทธิ์ อันวิจิตรด้วยทองประสมสี
ตักซึ่งสุคนธวารี สำรวมอินทรีย์แล้วเสกไป ฯ
๏ สารพัดวิชามนต์ดล ก กา กบ กน หาเว้นไม่
ทั้งสวดมนต์หลวงชีภาษาไทย หัวใจนโมก็เอามา
จนสิ้นความรู้พระนักพรต รดลงเหนือเศียรยักษา
ทั้งผมมณโฑสีกา ก็ไม่เคลื่อนคลาออกจากกัน
จะเสกพรมเท่าใดก็ไม่หลุด พระโคบุตรบริกรรมจนปากสั่น
จึ่งชักเอามีดในย่ามนั้น เชือดตัดเถือฟันวุ่นไป ฯ
๏ จนมือเมื่อยเหนื่อยหอบแสนเข็ญ ผมจะขาดสักเส้นก็หาไม่
เหื่อย้อยออกยืนหายใจ เป็นไฉนดูน่าประหลาดนัก
จึ่งเห็นอักษรที่จารึก ดั่งใครเอาหมึกมาสัก
อยู่ที่หน้าผากทศพักตร์ พระนักสิทธ์ก็อ่านทันที
ว่าให้มณโฑเมียนั้น ตบหัวทศกัณฐ์ยักษี
ตามในตำราของกูมี สามทีก็จะหลุดดั่งจินดา
พระมุนีจึ่งว่าอุบาสก สุดอกกูแล้วนะยักษา
ด้วยคำสาปของมันเป็นสารา ครั้นว่าจะบอกก็เกรงใจ
ถ้าละไว้ไม่ทำจะซ้ำอาย จะติดอยู่จนตายไม่แก้ได้
อันในอักษรมันบอกไว้ ให้เมียตบหัวลงสามที
จำเป็นจำใจให้สีกาทำ สำหรับวิบากกรรมของยักษี
จะอดสูดูร้ายกันไยมี กูนี้สิ้นมนต์จนปัญญา ฯ
๏ เมื่อนั้น ท้าวทศพักตร์ยักษา
ได้ฟังพระมหาสิทธา อสุราเร่าร้อนดั่งเพลิงกัลป์
อนิจจาครานี้ตัวกู ใครรู้จะสำรวลสรวลสันต์
อดสูแก่หมู่เทวัญ สารพันอัปภาคย์ทุกสิ่งไป
จำเป็นจึ่งมีวาจา แก้วตาผู้ยอดพิสมัย
จงทำตามคำมันสาปไว้ พี่ไม่ถือโทษเทวี ฯ
๏ เมื่อนั้น นวลนางมณโฑมเหสี
ได้ฟังบัญชาพระสามี ดั่งใครเอาตรีมาแทงฟัน
แหวะทรวงแล้วล้วงเอาดวงจิต ให้สิ้นชีวิตอาสัญ
ทั้งอายอดสูพระนักธรรม์ บังคมคัลสนองพระวาจา
อันสตรีจะต้องเศียรผัว แม้นมาตรฆ่าตัวเสียดีกว่า
ทูลพลางทางทรงโศกา ดั่งว่าจะสิ้นชีวัน ฯ
๏ เมื่อนั้น ท้าวยี่สิบกรรังสรรค์
ได้ฟังนางร่ำรำพัน กัลยาไม่ทำตามวาที
พญามารฮึดฮัดฟัดตัว ลากหัวมณโฑมเหสี
จะให้ติดกันอยู่ดั่งนี้ เห็นดีแล้วหรือประการใด ฯ
๏ เมื่อนั้น มณโฑเยาวยอดพิสมัย
ยิ่งแสนโศกาสลดใจ ชลนัยน์ไหลอาบพักตรา
สุดคิดที่จะขัดบัญชาการ เยาวมาลย์นบนิ้วเหนือเกศา
กราบทูลขอโทษพระภัสดา ผ่านฟ้าจงโปรดปรานี
อย่าให้เป็นกรรมแก่ข้าบาท อันประมาทต่อเบื้องบทศรี
ว่าแล้วตบเศียรพระสามี สามทีก็หลุดออกจากกัน ฯ
๏ เมื่อนั้น ท้าวราพณาสูรรังสรรค์
อดสูแก่องค์พระนักธรรม์ กุมภัณฑ์นิ่งขึงตะลึงไป
แต่ฮึดฮัดอัดอั้นวิญญาณ์ จะออกปากเจรจาก็หาไม่
เจ็บจิตดั่งชีวิตจะบรรลัย ให้สะท้อนถอนใจอสุรี ฯ
๏ เมื่อนั้น พระมหาโคบุตรฤๅษี
เห็นทศกัณฐ์ไม่พาที มีแต่สลดระทดใจ
จึ่งว่าดูกรพญายักษ์ จะทุกข์ร้อนไยนักหาควรไม่
ตัวเจ้าก็มีฤทธิไกร ปราบได้ทั้งไตรโลกา
จงระงับดับความจาบัลย์ คิดแก้มือมันจะดีกว่า
ให้ปรากฏยศเกียรติอสุรา ฟังคำกูว่านะหลานรัก
ว่าพลางอำนวยอวยพร ให้ถาวรปราบได้ทั้งไตรจักร
อันมนุษย์กับลิงทรลักษณ์ จงแพ้ฤทธิ์สิทธิศักดิ์อสุรี
เจ้าค่อยอยู่เถิดให้สำราญ ตาจะลาหลานทั้งสองศรี
ว่าแล้วจึ่งองค์พระมุนี เหาะไปยังที่ศาลา ฯ
๏ เมื่อนั้น ทศเศียรสุริย์วงศ์ยักษา
ครั้นพระโคบุตรสิทธา สั่งสนทนาแล้วกลับไป
พญามารรำพึงคะนึงคิด ตันจิตทอดถอนใจใหญ่
ให้กลัดกลุ้มรุ่มร้อนฤทัย ดั่งนอนอยู่ในเพลิงกาล
โอ้อนิจจาแก่ตัวกู เสียแรงรู้วิทยากล้าหาญ
อานุภาพปราบทั่วจักรวาล มาได้ความอัประมาณเสียครั้งนี้
เพราะไอ้พิเภกทรชน มันบอกกลมนุษย์ทั้งสองศรี
สารพัดการกิจพิธี ไพรีแจ้งสิ้นทุกสิ่งไป
มันจึ่งได้ล่วงมาดูหมิ่น จะเกรงองค์พรหมินทร์ก็หาไม่
ถึงตัวตายไม่เสียดายชีวาลัย เท่าฉุกใจแพ้รู้ปัจจามิตร
อายแก่ฝูงเทพเทวัญ คนธรรพ์อารักษ์นักสิทธ์
จะได้ใครที่มีศักดาฤทธิ์ ญาติมิตรที่ร่วมชีวัน
มาช่วยแก้แค้นแทนกร ฆ่ามนุษย์วานรให้อาสัญ
แต่แสนทุกข์ทรมาจาบัลย์ จนสุริยันส่องฟ้าธาตรี ฯ
๏ จึ่งคิดได้ว่าองค์พระเชษฐา อันร่วมบิดาของยักษี
ชื่อทัพนาสูรอสุรี ได้ครองธานีจักรวาล
พระองค์ทรงกำลังมหึมา เรืองเดชศักดากล้าหาญ
จะให้ไปเชิญบทมาลย์ มาผลาญมนุษย์วานร
คิดพลางลุกจากบัลลังก์อาสน์ อันโอภาสจำรัสประภัสสร
สระสรงทรงเครื่องอลงกรณ์ บทจรออกท้องพระโรงชัย ฯ
๏ พร้อมด้วยหมู่มุขมนตรี แสนสุรเสนีน้อยใหญ่
หมอบเฝ้าเกลื่อนกลาดดาษไป ภูวไนยจึ่งมีบัญชา
เหวยเหวยดูก่อนมโหทร ผู้มีฤทธิรอนแกล้วกล้า
จงรีบไปจักรวาลพารา ทูลพระเชษฐาให้แจ้งการ
ว่ากรุงลงกาเกิดศึก ศัตรูห้าวฮึกหักหาญ
ขอเชิญเสด็จบทมาลย์ มาช่วยรอนราญไพรี ฯ
๏ บัดนั้น จึ่งมโหทรมารยักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ บ่ายหน้าไปข้างประจิมทิศ สำแดงแผลงฤทธิ์แกล้วกล้า
ถีบทะยานผ่านขึ้นยังเมฆา ตรงไปพาราจักรวาล ฯ
๏ ครั้นถึงลงจากอัมพร บทจรเข้ายังราชฐาน
ขึ้นสู่พระโรงอันโอฬาร เฝ้าองค์พญามารผู้มีฤทธี ฯ
๏ จึ่งน้อมเศียรเกล้าบังคมทูล ท้าวทัพนาสูรยักษี
ว่าพระอนุชาธิบดี ผู้ผ่านบุรีลงกา
ตรัสใช้ให้ข้ามาเฝ้าบาท พระทรงธรรม์ธิราชนาถา
ด้วยบัดนี้มนุษย์ทั้งสองรา มีนามชื่อว่ารามลักษมณ์
ยกหมู่โยธาวานร ข้ามมหาสาครมาหาญหัก
เคี่ยวฆ่าสุริย์วงศ์พงศ์ยักษ์ ประชากรร้อนนักทั้งธานี
ขอเชิญเสด็จไปปกเกล้า แก่เผ่าประยูรยักษี
ดับเข็ญให้เย็นพระบุรี ด้วยเดชภูมีชัยชาญ ฯ
๏ เมื่อนั้น ท้าวทัพนาสูรใจหาญ
ได้ฟังกริ้วโกรธดั่งเพลิงกาล พระยามารกระทืบบาทา
ฉิฉะมนุษย์กับวานร อ้างอวดฤทธิรอนว่าแกล้วกล้า
มาดูหมิ่นน้องกูผู้ศักดา ใช่วงศ์พรหมาหรือว่าไร
ดีแล้วจะได้เห็นกัน กูจะผลาญชีวันเสียให้ได้
เหวยวาณุราชฤทธิไกร เร่งไปเตรียมพลโยธี
กูจะไปพระนครลงกา ช่วยพระอนุชาเรืองศรี
สังหารอรินทร์ราชไพรี ให้สิ้นชีวีแหลกลาญ ฯ
๏ บัดนั้น เสนาวาณุราชใจหาญ
ก้มเกล้ารับพระบัญชาการ ขุนมารก็รีบออกมา ฯ
๏ เกณฑ์หมู่โยธาพลากร เลือกล้วนฤทธิรอนแกล้วกล้า
ขุนม้าหน้าขบเหลือกตา ถือทวนเงื้อง่าหยัดยัน
ขุนช้างหน้ากากเขี้ยวยาว มือถือของ้าวแข็งขัน
ขุนรถหน้าแสยะยิงฟัน มือถือเกาทัณฑ์ลูกพิษ
ขุนพลตรวจเตรียมพลยุทธ์ อุตลุดแน่นนันต์อกนิษฐ์
ล้วนมีศักดาวราฤทธิ์ ทศทิศย่อมเกรงเดชา
พื้นถืออาวุธกวัดแกว่ง ห้าวฮึกเรี่ยวแรงสำแดงกล้า
สี่หมู่ดั่งจะพลิกพระสุธา เสร็จตามบัญชาอสุรี ฯ
๏ เมื่อนั้น ท้าวทัพนาสูรยักษี
ครั้นเสร็จซึ่งจัดโยธี เสด็จมาเข้าที่สรงชล ฯ
๏ ชำระสระสนานสำราญองค์ สุหร่ายแก้วโปรยลงดั่งสายฝน
ทรงสุคนธารสเสาวคนธ์ ปรุงปนนพมาศสุพรรณพราย
สอดใส่สนับเพลาอลงกรณ์ เชิงงอนทองประสานฉานฉาย
ภูษาพื้นม่วงฉลุลาย ชายไหวชายแครงกระหนกพัน
สอดใส่ฉลององค์พระกรน้อย ทับทรวงเพชรพลอยทับทิมคั่น
สร้อยสนตาบทิศสังวาลวัลย์ พาหุรัดกุดั่นทองกร
ทรงมหาธำมรงค์สำหรับศึก มงกุฎแก้วผลึกประภัสสร
ห้อยห่วงกุณฑลกรรเจียกจร ดอกไม้ทิศอรชรอลงการ
พระหัตถ์ทรงจับธนูศิลป์ อสุรินทร์กวัดแกว่งสำแดงหาญ
เสด็จจากแท่นรัตน์ชัชวาล เผ่นทะยานไปขึ้นพิชัยรถ ฯ
๏ รถเอยราชรถทรง กำกงประดับมรกต
เรือนแปรกแอกงอนอ่อนชด ชั้นลดภาพคั่นบัลลังก์ลอย
บุษบกเรือนเก็จกาบสะบัด พนักเสาเนาวรัตน์กระหนกห้อย
ห้ายอดแวมวับประดับพลอย ช่อฟ้าชดช้อยปราลี
เทียมโตสองพันตัวคะนอง ลำพองเพียงพญาราชสีห์
โลทันสันทัดตัวดี แกว่งกระบองขับรี่ดังลมพัด
ประดับด้วยอภิรุมชุมสาย ธงทิวริ้วรายปลายสะบัด
พัดโบกกลดกลิ้งกรรชิงรัตน์ ขนัดแตรฝรั่งแตรงอน
สนั่นเสียงเภรีปี่กลอง สะเทือนท้องจักรวาลสิงขร
ลอยเลื่อนเคลื่อนไปในอัมพร ข้ามมหาสาครสมุทรมา ฯ
๏ ครั้นถึงลงการาชฐาน พญามารลงจากเวหา
พร้อมหมู่จตุรงคโยธา ในหน้าพระลานรูจี ฯ
๏ เมื่อนั้น ท้าวทศพักตร์ยักษี
เสด็จออกหมู่มุขมนตรี ในที่พระโรงพรายพรรณ
แจ้งว่าพระเชษฐาผู้ทรงเดช มาถึงนิเวศน์ไอศวรรย์
ลงจากปราสาทแก้วแกมสุวรรณ จรจรัลไปรับด้วยปรีดา ฯ
๏ ครั้นถึงจึ่งถวายบังคม องค์พระบรมเชษฐา
สองกษัตริย์ก็พากันขึ้นมา ยังมหาปราสาทรูจี ฯ
๏ เมื่อนั้น ท้าวทัพนาสูรยักษี
เสด็จเหนือแท่นแก้วมณี อสุรีสวมกอดน้องรัก
แล้วมีบัญชาอันสุนทร ดูก่อนเจ้าผู้สิทธิศักดิ์
อันมนุษย์ซึ่งชื่อรามลักษมณ์ มารอนราญหาญหักถึงเวียงชัย
เป็นหน่อกษัตริย์สุริย์วงศ์ ดำรงธานีบุรีไหน
ฤทธีมันมีประการใด จึ่งมาทำได้ถึงเพียงนี้ ฯ
๏ เมื่อนั้น ท้าวยี่สิบกรยักษี
ฟังพระเชษฐาธิบดี อสุรีสนองพระบัญชา
อันซึ่งพี่น้องสองมนุษย์ เป็นบุตรทศรถนาถา
ได้ผ่านกรุงศรีอยุธยา มันมีฤทธาด้วยศรชัย
ถึงกระนั้นไม่เป็นไรนัก พอจะคิดหักเสียได้
แค้นด้วยพิเภกจังไร มันไปเป็นไส้ไพรี
แจ้งความแต่ต้นจนปลาย ถวายพระเชษฐาเรืองศรี
พระองค์ผู้ทรงฤทธี ภูมีจงได้เมตตา ฯ
๏ เมื่อนั้น ท้าวทัพนาสูรยักษา
ได้แจ้งแห่งคำอนุชา อสุรากริ้วโกรธดั่งเพลิงกัลป์
ดูดู๋พิเภกทรชน อัปลักษณ์มืดมนโมหันธ์
เห็นผู้อื่นดีกว่าพงศ์พันธุ์ ใจมันทำได้ถึงเพียงนี้
ว่าพลางทางกล่าวสุนทร ดูก่อนทศพักตร์ยักษี
จะอาวรณ์ร้อนใจไปไยมี ที่จะไปเข่นฆ่าปัจจามิตร
อันสองมนุษย์ซึ่งยกมา ถึงจักแกล้วกล้าด้วยศรสิทธิ์
ไว้พนักงานพี่จะช่วยคิด ผลาญชีวิตเสียให้บรรลัย
ทั้งพวกสวาวานร จะราญรอนมิให้เหลือไปได้
ถึงไอ้พิเภกจังไร จักจับมาให้อนุชา ฯ
๏ เมื่อนั้น ท้าวทศพักตร์ยักษา
ฟังบัญชาพี่ก็ปรีดา ดั่งได้ฟากฟ้าดุษฎี
สิบปากสำรวลสรวลสันต์ ตบหัตถ์สนั่นอึงมี่
ซึ่งพระโองการโปรดครั้งนี้ เหมือนช่วยชีวีน้องไว้
ว่าแล้วจึ่งมีพจนารถ ตรัสสั่งอำมาตย์ผู้ใหญ่
จงบอกวิเสทนอกใน ให้แต่งเอมโอชโภชนา
พร้อมทั้งของคาวของหวาน เมรัยชัยบานกลั่นกล้า
มาถวายสมเด็จพระพี่ยา เลี้ยงทั้งโยธาอสุรี ฯ
๏ บัดนั้น จึ่งเปาวนาสูรยักษี
รับสั่งพระองค์ทรงธรณี ถวายอัญชุลีแล้วออกไป
จึ่งสั่งชาววังให้หมายบอก วิเสทในนอกน้อยใหญ่
ให้แต่งโภชนาเมรัย ตามในพระราชบัญชา ฯ
๏ บัดนั้น นายเวรกรมวังยักษา
ได้แจ้งแห่งคำเสนา อสุราก็หมายไปทันที ฯ
๏ บัดนั้น ฝ่ายนางวิเสทสาวศรี
แจ้งหมายจ่ายของเป็นโกลี มาทำตามที่พนักงาน
วิเสทในก็แต่งเครื่องต้น เทียบทานสับสนอลหม่าน
พร้อมทั้งเมรัยชัยบาน ของคาวของหวานครบครัน ฯ
๏ บัดนั้น ฝ่ายนางพนักงานสาวสวรรค์
ล้วนทรงลักขณาวิลาวัณย์ ทั้งสิบสองกำนัลอสุรา
บ้างแต่งตัวหวีหัวกันไร ใส่กลิ่นตลบโอ่อ่า
ผัดพักตร์ผ่องเพียงจันทรา ขัดเกล้ากายาทุกนารี
นุ่งห่มประกวดอวดโฉม กล้องแกล้งประโลมเฉลิมศรี
จิ้มลิ้มพริ้มพร้อมทั้งอินทรีย์ ท่วงทีคมขำอำไพ
จัดสรรกันเป็นอลหม่าน โดยที่พนักงานน้อยใหญ่
ยกเครื่องเนื่องตามกันขึ้นไป ถวายองค์ท่านไทอสุรา ฯ
๏ เมื่อนั้น ทศเศียรสุริย์วงศ์ยักษา
จึ่งเชิญสมเด็จพระพี่ยา เสวยโภชนาสุราบาน ฯ
๏ บัดนั้น นางกำนัลเยาวยอดสงสาร
ล้วนเอี่ยมองค์ทรงโฉมประโลมลาน ก็เข้าหมอบอยู่งานอสุรี
ลางนางก็รินสุรา ถวายองค์พญายักษี
บ้างนั่งรำเพยพัชนี เทวีโบกปัดกุมภัณฑ์ ฯ
๏ ฝ่ายนางบำเรอก็ขับครวญ โหยหวนบรรเลงเพลงสวรรค์
รำมะนาท้าทับสลับกัน โอดพันเรื่อยรับจับใจ
แล้วย้ายลำนำเป็นคำหวาน เฉื่อยฉานจำเรียงเสียงใส
ฉิ่งกรับที่รับกันไป พร้อมทั้งขับไม้มโหรี ฯ
๏ ฝ่ายนางระบำก็รำร่อน ถวายกรพญายักษี
กรายท่าเป็นม้าตีคลี ทำทีเลียมล่อคลอกัน
แล้วตีวงเวียนเปลี่ยนท่า ชายตาใส่จริตบิดผัน
แกล้งเข้าให้ใกล้กุมภัณฑ์ ตลบหันเยื้องย่างห่างไป
แล้วย้ายเป็นกินนรเลียบถ้ำ ร่ายรำกรายหัตถ์ขวัดไขว่
แสร้งทำกระบวนให้ยวนใจ บำเรอท่านไทอสุรา ฯ
๏ เมื่อนั้น ท้าวทัพนาสูรยักษา
เสวยพลางทางทอดทัศนา ดูนางกัลยาระบำบัน
ให้เพลิดเพลินไปในรสรัก พญายักษ์ปรีดิ์เปรมเกษมสันต์
ทั้งฟังเสียงสำเนียงเสนาะกรรณ สารพันเป็นที่จำเริญใจ ฯ
๏ บัดนั้น ฝ่ายนางวิเสทนอกน้อยใหญ่
เสร็จแต่งโภชนาเมรัย หาบหามวุ่นไปเป็นโกลา ฯ
๏ ตั้งเรียงเคียงไว้ในหน้าฉาน ทั้งเมรัยชัยบานกลั่นกล้า
ช้างปิ้งกระทิงทำนํ้ายา เนื้อพล่าแลเสือทอดมัน ฯ
๏ บัดนั้น ฝ่ายพวกโยธาพลขันธ์
ซึ่งมาแต่จักรวาลนั้น นั่งล้อมพร้อมกันทำที
บ้างกินแกล้มกินเหล้าเมามาย ไพร่นายหาวเรออึงมี่
เต้นรำทำเพลงไม่สมประดี ซัดละครชาตรีวุ่นไป
บ้างหยอกนางวิเสทสาวสาว โห่ฉาวฉุดชักผลักไส
บ้างเข้ากั้นกางขวางไว้ สำราญใจทุกหมู่โยธา ฯ
๏ เมื่อนั้น ท้าวทัพนาสูรยักษา
ครั้นเสร็จเสวยโภชนา เสด็จมาที่ประทับโยธี ฯ
๏ จึ่งมีพระราชโองการ สั่งเสนามารยักษี
จงเตรียมอสุรเสนี กูจะไปต่อตีด้วยพวกภัย ฯ
๏ บัดนั้น เสนาวาณุราชผู้ใหญ่
น้อมเศียรรับสั่งภูวไนย บังคมไหว้แล้วรีบออกมา ฯ
๏ ตรวจเตรียมพลมารทหารรบ ครบกระบวนโดยซ้ายฝ่ายขวา
พลเท้าผูกสอดสาตรา สำหรับกายาทุกตน
พลม้าผูกม้ามีพยศ พลรถเทียมรถสับสน
พลช้างผูกช้างชาญชน พร้อมพลโยธีทั้งสี่กอง
คับคั่งตั้งตามอันดับ ทัพหน้าทัพหลวงเป็นทิวท่อง
ทัพหนุนทัพขันทัพรอง เสือป่าแมวมองครบครัน
พร้อมเพรียบเรียบไว้ในนอก สามหอกเจ็ดหอกเป็นหลั่นหลั่น
ล้วนถืออาวุธยืนยัน เตรียมกันคอยองค์อสุรี ฯ
๏ เมื่อนั้น ท้าวทัพนาสูรยักษี
ครั้นเสร็จซึ่งจัดโยธี จรลีไปสรงชลธาร ฯ
๏ นํ้าสนานซ่านเซ็นเย็นใส ลูบไล้เสาวคนธ์หอมหวาน
สอดใส่สนับเพลาอลงการ ภูษาลายก้านกระหนกครุฑ
ชายไหวชายแครงเครือเพชร ฉลององค์เกราะเกล็ดประดับบุษย์
ตาบทิศลายแทงชมพูนุท สังวาลมุกดาทับทรวง
พาหุรัดทองกรมังกรกลาย ธำมรงค์เพชรพรายรุ้งร่วง
มงกุฎแก้วเจียระไนดอกไม้พวง ห้อยห่วงกุณฑลกรรเจียกจร
ขัดมหาคทาเพชรเสร็จสรรพ พระหัตถ์นั้นจับธนูศร
ดั่งท้าวเวสสุวัณฤทธิรอน บทจรมาขึ้นรถทรง ฯ
๏ รถเอยรถศึก แอกงอนแก้วผลึกงามระหง
เรือนรองทองคร่ำกำกง ดุมวงเครือวัลย์สุพรรณพราย
บัลลังก์ลดชั้นคั่นภาพ บุษบกเก็จกาบบัวหงาย
เทพนมกินนรมังกรกลาย แม่ลายช่อตั้งกระจังทอง
ห้ายอดดูดั่งวิมานสวรรค์ เทียมโตสองพันผันผยอง
โลทันสันทัดถือกระบอง ขับเผ่นลำพองคะนองฮึก
ประดับด้วยอภิรุมชุมสาย ธงชายธงชัยสำหรับศึก
ปี่กลองประโคมโครมครึก อสุราโห่ฮึกอึงอล
กองหน้าคลาเคลื่อนพลขันธ์ แน่นนันต์มรคากุลาหล
ผงคลีบดบังสุริยน รีบพลเร่งราชรถไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาทัพใหญ่
ตั้งอยู่แทบริมชายไพร มั่นไว้คอยทัพวานร ฯ
๏ เมื่อนั้น พระนารายณ์สุริย์วงศ์ทรงศร
ไสยาสน์เหนืออาสน์อลงกรณ์ ภูธรคิดที่จะชิงชัย
จนล่วงปัจฉิมราตรี สกุณีเพรียกพร้องเสียงใส
เร้าร้องเร่งสุริโยทัย นางชะนีโหยไห้เรียกกัน
เรไรจักจั่นเจื้อยแจ้ว ไก่แก้วปรบปีกกระพือขัน
แสงทองส่องฟ้าพรายพรรณ ทรงธรรม์เสด็จจากไสยา ฯ
๏ จึ่งชำระสระสรงทรงเครื่อง อร่ามเรืองดั่งเทพเลขา
เสด็จยุรยาตรคลาดคลา ออกหน้าพลับพลารูจี ฯ
๏ พร้อมทหารทั้งสองพระนคร ชุลีกรประณตบทศรี
พอได้ยินสำเนียงโยธี โห่มี่เลื่อนลั่นสนั่นไป
จึ่งมีพระราชบรรหาร ถามโหราจารย์ผู้ใหญ่
วันนี้จะเป็นทัพใคร ยกพวกพลไกรออกมา ฯ
๏ บัดนั้น พญาพิเภกยักษา
ได้ฟังพระราชบัญชา ก็จับยามตามมหานาที
นับแต่อาทิตย์มาหาจันทร์ แบ่งปันมิให้คลาดที่
เสร็จแล้วยอกรอัญชุลี อสุรีกราบทูลสนองไป
อันศึกซึ่งยกออกมา อสุราซึ่งเป็นนายใหญ่
คือทัพนาสูรชาญชัย ได้ครองกรุงไกรจักรวาล
เป็นพี่ร่วมพระบิดร ท้าวยี่สิบกรใจหาญ
ขอเชิญเสด็จพระอวตาร ออกไปรอนราญกุมภัณฑ์ ฯ
๏ เมื่อนั้น พระตรีภูวไนยรังสรรค์
แจ้งว่าพระเชษฐาทศกัณฐ์ ยกพวกพลขันธ์ออกมา
จึ่งตรัสสั่งลูกพระอาทิตย์ ท่านผู้เรืองฤทธิ์แกล้วกล้า
จงเตรียมกระบี่โยธา เราจะไปเข่นฆ่าอสุรี ฯ
๏ บัดนั้น พญาสุครีพกระบี่ศรี
น้อมเศียรบังคมพระจักรี ถวายอัญชุลีแล้วออกไป ฯ
๏ เกณฑ์หมู่วานรทวยหาญ กองหน้าหนุมานเป็นนายใหญ่
คุมพลโยธีกระบี่ไพร ล้วนขี่แรดไฟทุกตน
เกียกกายนิลเอกผู้ศักดา พลขี่ชุมพาหน้าขน
กองหลวงเหล่าพวกกระบี่พล ขี่เสือคำรนกระหึมฮึก
นิลนนท์นายกองยกกระบัตร พลขี่สิงสัตว์กระทิงถึก
นิลขันกองหลังพันลึก พลขี่มฤคกวางทราย
ล้วนถือสาตราอาวุธ ฤทธิรุทรอาจพลิกแผ่นดินหงาย
ห้ากองพร้อมกันทั้งไพร่นาย ดั่งน้ำในสายสาคร ฯ
๏ เมื่อนั้น พระนารายณ์สุริย์วงศ์ทรงศร
ชวนพระอนุชาฤทธิรอน กรายกรไปสรงวาริน ฯ
๏ สองกษัตริย์ชำระสระสนาน สุคนธ์ธารเกสรขจรกลิ่น
สนับเพลารายพลอยโกมิน เชิงรูปนาคินทร์กระหนกพัน
พระเชษฐาทรงผ้าเทเวศถวาย ฉลุลายชายกรองทองคั่น
พระอนุชาผ้าทิพย์เทวัญ เชิงรูปสุบรรณพื้นแดง
ชายไหวชายแครงกระหนกหงส์ ฉลององค์พื้นตาดเครือแย่ง
ตาบทิศทับทรวงลายแทง สังวาลเพชรลูกแตงชิงดวง
พาหุรัดทองกรมังกรพต ธำมรงค์มรกตรุ้งร่วง
ต่างทรงมงกุฎดอกไม้พวง ห้อยห่วงกุณฑลกรรเจียกจร
พระเชษฐานั้นทรงพรหมาสตร์ พระลักษมณ์จับพลายวาตธนูศร
งามดั่งสุริยันกับจันทร กรายกรขึ้นรถสุรกานต์ ฯ
๏ รถเอยรถทรง กำกงประดับมุกดาหาร
แอกงอนล้วนแล้วแก้วประพาฬ ทรงแม้นวิมานในโสฬส
บัลลังก์ลอยตั้งบุษบก เสากระหนกกาบแก้วมรกต
ห้ายอดสอดทวยชวยชด เครือขดลายบันสุบรรณบิน
เทียมด้วยพาชีสีกมุท ล้วนเทพบุตรทั้งสี่สิ้น
มาตุลีสารถีอมรินทร์ ขับสินธพผาดเผ่นทะยาน
พระอนุชานั่งหน้าประนมหัตถ์ มยุรฉัตรบังองค์ธงฉาน
เครื่องสูงครบสิ่งอลงการ ปี่กลองฆ้องขานประสานกัน
เสียงม้าเริงร้องก้องกึก เสียงพลโห่ฮึกแผ่นดินลั่น
ผงคลีมืดคลุ้มชอุ่มควัน รีบพวกพลขันธ์ดำเนินจร ฯ
๏ ครั้นถึงซึ่งที่สนามรบ พระตรีภพสุริย์วงศ์ทรงศร
จึ่งให้หยุดโยธาวานร ไว้ดูฤทธิรอนอสุรี ฯ
๏ เมื่อนั้น ท้าวทัพนาสูรยักษี
ยืนรถอยู่กลางโยธี เห็นพลกระบี่ยกมา
อันมนุษย์ซึ่งเป็นจอมพล ยืนอยู่ที่บนรัถา
กรซ้ายกุมศรศักดา ผิวพักตร์ลักขณาวิลาวัณย์
ดั่งองค์หัสนัยน์เทวราช ลีลาศลงมาจากสวรรค์
อนุชานั่งหน้ารถนั้น ดั่งดวงจันทร์หมดเมฆไม่ราคี
น้อยน้อยกระจ้อยเท่าหัตถา อหังการ์ไม่เกรงยักษี
จะได้เห็นมือกันประเดี๋ยวนี้ กูจะผลาญชีวีให้บรรลัย
คิดแล้วจึ่งมีโองการ สั่งหมู่ทหารน้อยใหญ่
เร่งขับพวกพลสกลไกร เข้าชิงชัยหักทัพวานร ฯ
๏ บัดนั้น จึ่งจักราวุธชาญสมร
รับสั่งพระองค์ทรงฤทธิรอน ก็ต้อนพลให้เข้าโจมตี ฯ
๏ บัดนั้น ฝ่ายหมู่อสุรศักดิ์ยักษี
ผาดแผลงสำแดงฤทธี เข้าไล่ราวีกระบี่ไพร ฯ
๏ พุ่งซัดอาวุธสับสน ต่างตนก็แทงด้วยหอกใหญ่
บ้างยิงหน้าไม้ปืนไฟ โห่สนั่นหวั่นไหวเป็นโกลา ฯ
๏ บัดนั้น ฝ่ายพลกระบี่กองหน้า
แยกกันออกรับเป็นปีกกา แล้วเข้าตีประดากุมภัณฑ์ ฯ
๏ เท้าถีบปากกัดมือตบ หมุนตลบรวดเร็วดั่งจักรผัน
ฉวยชิงอาวุธแทงฟัน บุกบันหักเอาด้วยฤทธิ์
ยักษ์สิบลิงหนึ่งรอนราญ หมู่มารตายยับอกนิษฐ์
แตกพ่ายกระจายไปทุกทิศ วานรไล่ติดตามตี ฯ
๏ เมื่อนั้น ท้าวทัพนาสูรยักษี
เห็นพลแตกตายไม่สมประดี อสุรีกริ้วโกรธดั่งเพลิงกาล
จึ่งชักศรสิทธิ์ขึ้นพาดสาย มั่นหมายเขม้นจะสังหาร
น้าวหน่วงด้วยกำลังชัยชาญ ขุนมารก็ผาดแผลงไป ฯ
๏ เสียงสนั่นครั่นครื้นอากาศ เกิดเป็นศรสาตร์ไม่นับได้
ต้องหมู่โยธีกระบี่ไพร บรรลัยเกลื่อนกลาดดาษดา ฯ
๏ เมื่อนั้น พระตรีภพลบโลกนาถา
เห็นศรอสุรีแผลงมา ต้องหมู่โยธาวานร
หัวขาดตีนขาดตัวขาด ตายกลาดตามเนินสิงขร
จึ่งชักพรหมาสตร์ฤทธิรอน ภูธรก็แผลงไปทันที ฯ
๏ สำเนียงดั่งเสียงลมกาล สะเทือนถึงจักรวาลคีรีศรี
ต้องหมู่โยธาอสุรี สุดสิ้นชีวีเกลื่อนไป
แล้วถูกรถทรงขุนยักษ์ หักลงไม่ทนกำลังได้
อันหมู่โยธีกระบี่ไพร ที่บรรลัยก็กลับเป็นมา ฯ
๏ เมื่อนั้น ท้าวทัพนาสูรยักษา
ตกจากรถทรงอลงการ์ อสุรากริ้วโกรธพิโรธนัก
ฉิฉะมนุษย์สามารถ ศรสาตร์มีฤทธิ์สิทธิศักดิ์
ทั้งไอ้วานรทรลักษณ์ เข้าไหนก็หักด้วยมือมัน
กระนี้หรือชาวลงกา จะมิสิ้นชีวาอาสัญ
ตัวกูมีฤทธิ์ดั่งเพลิงกัลป์ รบมันยังเป็นถึงเพียงนี้
อย่าเลยจะคิดอุบายกล จับมนุษย์สองคนเรืองศรี
กินเสียให้สิ้นทั้งโยธี มิให้ไพรีเหลือไป
คิดแล้วยอกรขึ้นเพียงพักตร์ ขุนยักษ์น้อมเศียรบังคมไหว้
หลับเนตรอ่านเวทเกรียงไกร สำรวมใจนิมิตกายา ฯ
๏ บัดเดี๋ยวใหญ่เท่าพรหมาน สูงตระหง่านเงื้อมงํ้าเวหา
ตัวนั้นแทรกพื้นพระสุธา เท้าเหยียบแผ่นผายืนยัน
ปากล่างอ้าจดแผ่นดิน แลบลิ้นบังดวงสุริย์ฉัน
สองมือพญากุมภัณฑ์ วงกระบี่พลขันธ์เข้าไว้
ให้มืดมนดั่งราตรีกาล จะเห็นกายขุนมารก็หาไม่
หมายจะกินให้สิ้นทั้งทัพชัย ด้วยฤทธิไกรมหึมา ฯ
๏ บัดนั้น หมู่กระบี่นิกรถ้วนหน้า
มืดมนไม่เห็นสนธยา วานรตกใจทุกตน
บ้างร้องเรียกหากันวุ่นวาย ไพร่นายเอิกเกริกกุลาหล
วิ่งปะทะปะกันอลวน จนเข้าในปากอสุรี ฯ
๏ เมื่อนั้น ท้าวทัพนาสูรยักษี
ครั้นวานรเข้าปากก็ยินดี อสุรีก็กล้ำกลืนกิน
มากน้อยเท่าใดก็ไม่เหลือ เป็นเหยื่อพญายักษ์สิ้น
บรรดาโยธาพานรินทร์ ดิ้นตายในท้องกุมภัณฑ์ ฯ
๏ เมื่อนั้น พระจักรรัตน์แก้วรังสรรค์
เสด็จเหนือรถแก้วแพรวพรรณ เห็นเป็นอัศจรรย์มืดไป
ได้ยินแต่เสียงเท้าเสียงร้อง มี่ก้องไม่ฟังศัพท์ได้
ให้คิดฉงนสนเท่ห์ใจ ภูวไนยจึ่งถามโหรา
เป็นไฉนจึ่งมืดไปดั่งนี้ ดั่งราตรีฝนตกสักแสนห่า
ตัวเราสงสัยในวิญญาณ์ ยักษามันทำประการใด ฯ
๏ บัดนั้น พิเภกผู้มีอัชฌาสัย
ได้ฟังบัญชาพระภูวไนย บังคมไหว้สนองพระวาที
อันมืดไปไม่เห็นสุริยา ด้วยทัพนาสูรยักษี
มันนิมิตบิดเบือนอินทรีย์ ใหญ่เท่าคีรีจักรวาล
สองมือวงล้อมทัพชัย เข้าไว้ด้วยกำลังหาญ
แลบลิ้นบังเบื้องคัคนานต์ ขุนมารคอยกินวานร
ขอองค์สมเด็จพระจักรกฤษณ์ ใช้ทหารมีฤทธิ์ชาญสมร
ให้เร่งรีบไปราญรอน ตัดกรอสุรพาลา ฯ
๏ เมื่อนั้น พระกฤษณุรักษ์นาถา
ได้ฟังพิเภกโหรา ผ่านฟ้าจึ่งมีโองการ
ดูก่อนลูกพระอาทิตย์ ท่านผู้มีฤทธิ์กล้าหาญ
จงรีบไปตัดกรรอนราญ ขุนมารให้ขาดจากอินทรีย์ ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ ยืนอยู่นบนิ้วอภิวาทน์ พระสยมภูวนาถนาถา
แล้วร่ายพระเวทอันศักดา นิมิตกายาวานร ฯ
๏ ใหญ่เท่าประมาณพรหเมศ สำแดงเดชโอภาสประภัสสร
สี่พักตร์สูงเยี่ยมเทียมอัมพร แปดกรถือตรีอันศักดา
กวัดแกว่งสำแดงแผลงฤทธิ์ เสียงสนั่นครรชิตทุกทิศา
ผาดโผนโจนขึ้นยังเมฆา ด้วยกำลังกายาอันว่องไว ฯ
๏ แลเห็นอสุรกุมภัณฑ์ เศียรเท่าอัศกรรณเขาใหญ่
อ้าปากออกเป็นช่องไว้ สองแขนวงไปดั่งปราการ
ขุนกระบี่จึ่งลงจากอากาศ แล้วผาดโผนไปด้วยกำลังหาญ
ตัดแขนซ้ายขวาขุนมาร ด้วยตรีสุรกานต์ฤทธิรอน
ก็ขาดกระเด็นออกจากกาย เกลื่อนกลาดเรี่ยรายไม่นับท่อน
ก็สว่างพ่างพื้นอัมพร วานรเยาะเย้ยอสุรา ฯ
๏ เมื่อนั้น ท้าวทัพนาสูรยักษา
กรขาดออกจากกายา โกรธาขบฟันครั่นครึก
เผ่นขึ้นจากใต้สุธาดล คำรนผาดร้องก้องกึก
กระทืบแผ่นดินลั่นอยู่คึกคึก ทำอำนาจห้าวฮึกยืนยัน
ร้องว่าเหวยเหวยไอ้วานร อ้างอวดฤทธิรอนว่าแข็งขัน
อันลักษมณ์รามเจ้ามึงทั้งสองนั้น จะไม่ม้วยชีวันอย่าสงกา
มาตรแม้นถึงแขนของกูขาด จะพิฆาตด้วยเท้าซ้ายขวา
ให้ตายกลิ้งกลาดดาษดา ทั้งเจ้าทั้งข้าไม่เหลือไป ฯ
๏ บัดนั้น พญาสุครีพทหารใหญ่
ได้ฟังจึ่งร้องไยไพ เหวยไอ้จังไรอัปรีย์
มึงอย่าด้านหน้ามาอวดฤทธิ์ สู้พระจักรกฤษณ์เรืองศรี
แต่มือกูผู้เป็นทหารนี้ ก็จะสิ้นชีวีไม่พริบตา
หากเกรงเกินราชโองการ จึ่งไม่สังหารยักษา
ว่าแล้วก็รีบระเห็จมา ด้วยกำลังฤทธาวานร ฯ
๏ ครั้นถึงน้อมเศียรบังคมทูล นเรนทร์สูรสุริย์วงศ์ทรงศร
ตามซึ่งได้สังหารราญรอน ตัดกรอสุรกุมภัณฑ์ ฯ
๏ เมื่อนั้น พระจักรรัตน์แก้วรังสรรค์
ได้ฟังลูกพระสุริยัน ทรงธรรม์ชื่นชมด้วยสมคิด
สรรเสริญน้องพญาพาลี แล้วมีบัญชาประกาศิต
แก่พระมาตุลีผู้มีฤทธิ์ ให้ขับรถเข้าชิดอสุรา ฯ
๏ ครั้นใกล้จึ่งเห็นอสุรินทร์ กรนั้นขาดสิ้นทั้งซ้ายขวา
กายาใหญ่หลวงมหึมา ยักคิ้วหลิ่วตาขบฟัน
จึ่งชักพรหมาสตร์ขึ้นพาดสาย หมายล้างชีวาให้อาสัญ
กรายกรน้าวหน่วงยืนยัน ทรงธรรม์แผลงไปด้วยฤทธี ฯ
๏ เปรี้ยงเปรี้ยงดั่งเสียงฟ้าฟาด โลกธาตุเลื่อนลั่นทุกราศี
ต้องทัพนาสูรอสุรี สิ้นสุดชีวีด้วยฤทธา ฯ
๏ ศรนั้นคว้านผ่าตับไต ไส้น้อยไส้ใหญ่ยักษา
วานรที่ม้วยมรณา ก็ออกมาจากท้องกุมภัณฑ์ ฯ
๏ บัดนั้น สิบแปดมงกุฎตัวขยัน
กับวานรโยธาทั้งนั้น ก็ไล่โรมรันพลมาร ฯ
๏ บ้างแทงบ้างฟันบ้างกัด จับฟัดเอาด้วยกำลังหาญ
ล้มดาษกลาดเกลื่อนสุธาธาร วายปราณสุดสิ้นทั้งทัพชัย ฯ
๏ บัดนั้น พญาพิเภกโหราใหญ่
จึ่งกราบทูลพระตรีภูวไนย อันพวกพลไกรพานรินทร์
แต่ก่อนนั้นต้องอาวุธตาย ครั้นพระพายพัดมาก็เป็นสิ้น
ครั้งนี้ยักษีมันกลืนกิน เห็นกระบินทร์ไม่คืนชีวา
ขอพระองค์จงลั่นศิลป์ชัย ให้สะเทือนถึงตรัยตรึงศา
องค์ท้าวหัสนัยน์จะลงมา ชุบพลโยธาวานร ฯ
๏ เมื่อนั้น พระรามสุริย์วงศ์ทรงศร
ได้ฟังน้องท้าวยี่สิบกร ภูธรจับศิลป์ยืนยัน
น้าวหน่วงด้วยกำลังศักดา ดินฟ้าสะเทือนเลื่อนลั่น
จนถึงพิภพเทวัญ ทั้งหกฉ้อชั้นดุษฎี ฯ
๏ เมื่อนั้น ฝ่ายท้าวหัสนัยน์โกสีย์
เสด็จเหนือทิพอาสน์รูจี ในที่วิมานอลงกรณ์
เกษมสุขด้วยทิพสมบัติ พร้อมหมู่สาวสวัสดิ์อัปสร
ขับรำบำเรอภูธร สถาวรจำเริญฤทัย
ได้ยินสำเนียงเสียงศิลป์ ฟ้าดินกัมปนาทหวาดไหว
ให้คิดฉงนสนเท่ห์ใจ หัสนัยน์เล็งทิพเนตรมา
ก็เห็นพระสุริย์วงศ์ทรงครุฑ สัประยุทธ์ชิงชัยกับยักษา
เสียพลวานรโยธา ด้วยอสุรามันกลืนกิน
ไม่ฟื้นคืนชีพชีวาวาตม์ เกลื่อนกลาดปัถพีอยู่สิ้น
ก็พาฝูงบริวารในเมืองอินทร์ เหาะลงมาดินด้วยฤทธี ฯ
๏ ครั้นถึงจึ่งมีประกาศิต สั่งวิษณุกรรม์เรืองศรี
ให้เอานํ้าทิพย์วารี ประพรมกระบี่ที่บรรลัย ฯ
๏ เมื่อนั้น วิษณุกรรม์ผู้มีอัชฌาสัย
รับเทวบัญชาหัสนัยน์ ได้นํ้าทิพย์แล้วก็เอามา ฯ
๏ เที่ยวประโยธาพานรินทร์ ที่ยักษ์กินสุดสิ้นสังขาร์
มิให้ถูกซากศพอสุรา ต่อหน้าสมเด็จพระจักรี ฯ
๏ บัดนั้น ฝ่ายพวกโยธากระบี่ศรี
ครั้นต้องนํ้าทิพย์วารี ก็คืนได้ชีวีพร้อมกัน ฯ
๏ เมื่อนั้น พระกฤษณุรักษ์รังสรรค์
ครั้นเห็นวานรทั้งนั้น คืนได้ชีวันขึ้นมา
ด้วยนํ้าทิพย์ท้าวเทเวศ ทรงเดชแสนโสมนัสสา
พักตร์ผ่องเพียงดวงจันทรา จึ่งมีบัญชาตรัสไป
อันคุณของท้าวมัฆวาน จะประมาณปานเปรียบนั้นไม่ได้
สงครามขัดสนครั้งใด ก็ช่วยแก้ไขทุกที ฯ
๏ เมื่อนั้น องค์ท้าวหัสนัยน์โกสีย์
ฟังพระหริรักษ์จักรี จึ่งมีเทวราชบัญชา
พระองค์จงเร่งปราบเข็ญ ให้เย็นทั่วทศทิศา
อันศัตรูหมู่ราชพาลา จงพ่ายแพ้ฤทธาพระภูธร
ค่อยอยู่จำเริญสวัสดี ข้านี้จะลาไปก่อน
ว่าแล้วพาเทพนิกร เขจรไปที่วิมาน ฯ
๏ เมื่อนั้น พระจักรีผู้ปรีชาหาญ
ครั้นองค์สมเด็จมัฆวาน กลับไปสถานเมืองฟ้า
จึ่งให้เลิกพวกพลากร เสนาวานรซ้ายขวา
โห่สนั่นลั่นเลื่อนพระสุธา คืนเข้าพลับพลารูจี ฯ
๏ บัดนั้น ฝ่ายสารัณทูตยักษี
เห็นทัพนาสูรอสุรี ต่อตีสุดสิ้นชีวาลัย
ความกลัวหน้าซีดตัวสั่น กุมภัณฑ์ไม่อาจอยู่ได้
เผ่นโผนขึ้นหลังมโนมัย ขับรีบเข้าไปลงกา ฯ
๏ ครั้นถึงภายในพระนคร ลงจากอัสดรตัวกล้า
เข้ายังพระโรงรัตนา เฝ้าองค์พญาอสุรี ฯ
๏ จึ่งน้อมเศียรเกล้าบังคมทูล ท้าวราพณาสูรยักษี
ว่าพระเชษฐาไปต่อตี บัดนี้สุดสิ้นชีวาลัย
ทั้งหมู่ม้ารถคชสาร จัตุรงค์ทวยหาญหาเหลือไม่
บรรยายแต่ต้นจนปลายไป โดยนัยซึ่งได้เห็นมา ฯ
๏ เมื่อนั้น ท้าวยี่สิบกรยักษา
ฟังสารัณทูตอสุรา ทูลว่าพระเชษฐาบรรลัยลาญ
ตกใจดั่งใครมาฟันฟาด ให้เศียรขาดสิ้นชีพสังขาร
ร้อนใจดั่งพิษเพลิงกาล พญามารนิ่งขึงตะลึงไป
ชลเนตรคลอคลองนัยนา จะออกโอษฐ์บัญชาก็หาไม่
เสด็จจากพระโรงอำไพ เข้าในปราสาทรูจี ฯ
๏ ลดองค์ลงเหนือบัลลังก์อาสน์ นั่งใกล้อัครราชมเหสี
ถอนใจแล้วกล่าววาที เจ้าพี่ผู้ร่วมชีวัน
บัดนี้สมเด็จพระเชษฐา ยกพลโยธาทัพขัน
ออกไปหักโหมโรมรัน ทรงธรรม์สิ้นชีพบรรลัยลาญ
สงครามเสียทีลงทุกครั้ง ฝ่ายกำลังศึกยิ่งฮึกหาญ
ให้หนักอกหนักใจพ้นประมาณ นงคราญจะคิดไฉนดี
เมื่อเจ้าอยู่ยังไกรลาส รองบาทพระอุมาโฉมศรี
อันองค์พระอัครเทวี มีปรีชาชาญว่องไว
พระเวทพระมนต์ก็ประสิทธิ์ กลากิจพิธีก็ทำได้
เจ้าเป็นคนสนิทชิดใช้ อรไทก็ทรงพระเมตตา
ยังประทานสิ่งใดที่วิเศษ ลัทธิพระเวทคาถา
ให้แก่เจ้าบ้างนางกัลยา จงตรึกตราช่วยพี่ครั้งนี้ ฯ
๏ เมื่อนั้น นวลนางมณโฑมเหสี
ได้ฟังบัญชาพระสามี เทวีนิ่งนึกตรึกไป
จึ่งคิดได้ว่าการพิธีกิจ พระอุมาประสิทธิ์ประสาทให้
ไม่มีใครรู้ทั้งแดนไตร อรไททูลสนองพจมาน
เมื่ออยู่กับพระอุมาเทวี ยังที่ไกรลาสราชฐาน
นวดฟั้นคั้นบาทมาช้านาน นงคราญก็ทรงพระเมตตา
จึ่งประทานพระมนต์อันหนึ่ง ลึกซึ้งสุขุมหนักหนา
ให้ทำตบะกิจวิทยา ชื่อว่าสญชีพพิธี
จะเกิดน้ำทิพย์อันวิเศษ ดั่งอมฤตตรีเนตรเรืองศรี
บรรดาใครม้วยชีวี รดด้วยน้ำนี้ก็เป็นมา
จะใช้สิ่งใดก็ใช้ได้ เรืองฤทธิไกรแกล้วกล้า
ทั้งรู้เหาะเหินเดินฟ้า แต่เจรจาไม่ได้ดั่งใจคิด
ถึงตายไปวันละร้อยแสน จะคืนเป็นมาแน่นอกนิษฐ์
จะรื้อเข้าเข่นฆ่าปัจจามิตร ด้วยอำนาจฤทธิ์วารี ฯ
๏ เมื่อนั้น ทศเศียรสุริย์วงศ์ยักษี
ได้ฟังอัครราชเทวี มีความแสนโสมนัสนัก
ดั่งได้สมบัติในเมืองอินทร์ ปราบไปทั่วสิ้นทั้งไตรจักร
จึ่งส้วมสอดกอดองค์นงลักษณ์ พญายักษ์รับขวัญกัลยา
แล้วมีวาจาอันสุนทร ดวงสมรพี่ยอดเสน่หา
อันพระเวทของเจ้าที่เรียนมา วิเศษกว่าวิทยาทั้งแดนไตร
แม้นเดิมได้ตั้งพิธีการ ปัจจามิตรหรือจะต้านต่อได้
สุริย์วงศ์ก็จะไม่บรรลัย ที่ในการรณรงค์ราวี
น้องรักเจ้าจงเร่งคิด ทำพิธีกิจช่วยพี่
เห็นเสร็จสงครามในครั้งนี้ ด้วยพระเวทเทวีอันเชี่ยวชาญ ฯ
๏ เมื่อนั้น นางมณโฑเยาวยอดสงสาร
ได้ฟังพระราชโองการ นงคราญจึ่งทูลสนองไป
ทั้งนี้เป็นต้นด้วยผลกรรม ดลใจมิให้รำลึกได้
พระองค์ผู้ทรงฤทธิไกร อย่าถือใจข้าบาทบริจา
เมียรักจะขอสนองคุณ ซึ่งการุญชุบเกล้าเกศา
แต่ในลัทธิวิทยา ห้ามความเสน่หายิ่งนัก
พระองค์ก็มีปรีชาชาญ จงทรมานอดใจให้จงหนัก
อย่าอาลัยในที่รสรัก จงยกพลยักษ์ไปชิงชัย
ข้าบาทจะตั้งพิธี ส่งทิพย์วารีออกไปให้
ท้าวจะเสร็จซึ่งล้างพวกภัย ผ่านฟ้าอย่าได้อาวรณ์ ฯ
๏ เมื่อนั้น ท้าวทศกัณฐ์ชาญสมร
ได้ฟังอัครราชบังอร ภูธรชื่นชมยินดี
ลูบหลังแล้วมีพจนารถ เจ้าผู้ร่วมชีวาตม์ชีวาพี่
จะปรารมภ์ใจไปไยมี ด้วยการโลกีย์ภิรมยา
เจ้าจงเร่งตั้งพิธีกิจ โดยวิษณุเวทคาถา
อันตัวพี่นี้จะขอลา ยกพลโยธาพลากร
ออกไปตั้งรอต่อรับ ต้านทัพข้าศึกไว้ก่อน
ว่าแล้วย่างเยื้องบทจร ภูธรออกท้องพระโรงชัย ฯ
๏ ลดองค์ลงเหนือบัลลังก์อาสน์ พร้อมเสนามาตย์น้อยใหญ่
หมอบเฝ้าเกลื่อนกลาดดาษไป ภูวไนยจึ่งมีบัญชา
เหวยเหวยดูรามโหทร ท่านผู้ฤทธิรอนแกล้วกล้า
จงตั้งโรงพิธีโอฬาร์ ในหน้าพระลานรูจี
ให้ได้สามสิบเก้าห้อง เพดานม่านทองจำรัสศรี
ครบเครื่องบูชามาลี พร้อมทั้งแท่นที่อลงการ ฯ
๏ บัดนั้น มโหทรเสนาใจหาญ
ก้มเกล้ารับสั่งพญามาร ชุลีลาแล้วคลานออกมา ฯ
๏ จึ่งกะเกณฑ์กันปันแบ่ง ตามตำแหน่งพนักงานถ้วนหน้า
กะผังขุดหลุมเป็นโกลา แบกขนไม้มาวุ่นไป ฯ
๏ ตั้งเป็นโรงราชพิธี กว้างขวางยาวรีสูงใหญ่
สามสิบเก้าห้องอำไพ มีพาไลรอบทั้งสี่ทิศ
หลังคาเพดานดาดขาว ม่านราวลายทองป้องปิด
ห้อยพวงพู่กลิ่นชวลิต แท่นแก้ววิจิตรพรายพรรณ
ชั้นนอกนั้นรายราชวัติ ทิวธงแถวฉัตรจรงกั้น
ดอกไม้เจ็ดสีเจ็ดพัน ธูปเทียนสุวรรณเครื่องรอง
หม้อน้ำนั้นตั้งบนเตียง เรียบเรียงกันไว้เป็นแถวท่อง
บายศรีแก้วบายศรีทอง ต้องตามตำรับทุกสิ่งไป ฯ
๏ เมื่อนั้น นางมณโฑเยาวยอดพิสมัย
ครั้นใกล้ศุภฤกษ์ยามชัย อรไทเข้าที่สรงชล ฯ
๏ ชำระสระสนานอินทรีย์ วารีโปรยปรายดั่งสายฝน
ลูบไล้ด้วยเครื่องเสาวคนธ์ ปรุงปนเรณูมาลา
ทรงภูษาขาวขาวสะอาด สะพักพาดบงเฉียงเหนืออังสา
จุณเจิมเฉลิมพักตรา ผูกชฎาห่อเกล้าเมาลี
แล้วทรงสอดใส่สายธุรำ กรถือประคำมณีศรี
งามดั่งนางดาบสินี ผู้มีมารยาทอันสุนทร
เสร็จแล้วเสด็จจากอาสน์ อันโอภาสจำรัสประภัสสร
ประดับด้วยสุรางคนิกร บทจรไปโรงพิธี ฯ
๏ ครั้นถึงขึ้นยังบัลลังก์รัตน์ ภายใต้เศวตฉัตรเฉลิมศรี
จุดธูปเทียนทองรูจี โปรยปรายมาลีบูชา
นบนิ้วประนมเหนือเกศ เคารพพระเวทคาถา
คิดคุณสมเด็จพระอุมา กัลยาหลับเนตรสำรวมใจ
ให้เป็นสมาธิแน่นิ่ง จะไหวติงกายาก็หาไม่
หน่วงจิตบริกรรมพระเวทไป โดยในตบะกิจพิธี ฯ
๏ มาจะกล่าวบทไป ถึงทศคีรีวันยักษี
กับทศคีรีธรอสุรี พี่น้องเป็นบุตรทศกัณฐ์
มารดานั้นนางคชสาร อยู่ในหิมพานต์ไพรสัณฑ์
ทั้งสองนี้เกิดร่วมครรภ์ อัศกรรณมาราขอไป
เลี้ยงไว้ยังกรุงดุรัม ช้านานจนจำเริญใหญ่
ให้คิดถึงบิตุรงค์ทรงชัย อันได้เกิดเกล้าเมาลี
จะใคร่ไปลงกาพระนิเวศน์ เยี่ยมเยียนบิตุเรศเรืองศรี
คิดแล้วทั้งสองอสุรี ก็ไปที่พระโรงรัตนา ฯ
๏ ครั้นถึงประณตบทบงสุ์ องค์ท้าวอัศกรรณยักษา
ทูลว่าลูกรักจักขอลา ไปยังลงกาพระนคร
เฝ้าองค์สมเด็จพระบิตุเรศ ซึ่งได้เกิดเกศมาแต่ก่อน
ฟังข่าวทุกข์สุขสถาวร ภูธรจงได้ปรานี ฯ
๏ เมื่อนั้น ท้าวอัศกรรณยักษี
ฟังสองอสุราพาที จึ่งมีพระราชบัญชา
อันพระสหายผู้ร่วมใจ นานแล้วไม่ได้เห็นหน้า
ซึ่งเจ้าจะไปลงกา บิดายินดีเป็นพ้นนัก
ตรัสแล้วจึ่งมีบรรหาร สั่งเสนามารกาลจักร
จงจัดพหลพลยักษ์ ให้ลูกรักกูผู้ฤทธี ฯ
๏ บัดนั้น เสนากาลจักรยักษี
รับสั่งพญาอสุรี ถวายอัญชุลีแล้วออกมา ฯ
๏ เกณฑ์พลอสุราทวยหาญ ล้วนมารหมู่กากะภาษา
เหล่าหนึ่งตัวลายทั้งกายา หน้าเป็นเสือปลายิงฟัน
เหล่าหนึ่งหน้าเป็นเสือโคร่ง เขี้ยวโง้งตัวแดงแข็งขัน
เหล่าหนึ่งตัวเหลืองพรายพรรณ หน้านั้นเป็นหน้าสุกร
เหล่าหนึ่งตัวดำดั่งนํ้าหมึก ดูพิลึกหน้ากลายเป็นกาสร
หมู่หนึ่งตัวเขียวอรชร หน้าเป็นมังกรเหลือกตา
ล้วนถือเครื่องสรรพอาวุธ สำแดงฤทธิรุทรเงื้อง่า
ไพร่นายเอิกเกริกเป็นโกลา เตรียมท่าคอยเสด็จอสุรี ฯ
๏ เมื่อนั้น สองราชกุมารยักษี
ครั้นเสร็จซึ่งจัดโยธี มาเข้าที่สรงสาคร ฯ
๏ สององค์ชำระสระสนาน สุคนธาธารกลิ่นเกสร
สอดใส่สนับเพลาเชิงงอน เป็นรูปมังกรเกี้ยวกัน
ภูษาต่างสีเครือแย่ง ชายแครงชายไหวลายกุดั่น
ฉลององค์พื้นตองพรายพรรณ รัดอกสุวรรณทับทิมราย
ตาบทิศทับทรวงดวงลอย สังวาลประดับพลอยฉานฉาย
พาหุรัดทองกรมังกรกลาย ธำมรงค์เพชรพรายอรชร
ต่างทรงมงกุฎกุณฑลแก้ว เสร็จแล้วก็จับธนูศร
เสด็จจากปราสาทอลงกรณ์ บทจรมาขึ้นพาชี ฯ
๏ ม้าเอยสองม้าทรง ฤทธิรงค์ดั่งพระยาราชสีห์
ผ่านดำผ่านขาวตัวดี ฝีเท้าเทียมม้าพระอาทิตย์
ชาติเชื้อพลาหกอัสดร เดินโดยอัมพรได้ดั่งจิต
ผูกเครื่องงามเพียงนิรมิต ดาวแก้วชวลิตอลงการ
ประดับด้วยอภิรุมชุมสาย มยุรฉัตรธงชายธงฉาน
ฆ้องกลองกึกก้องสุธาธาร พลมารขานโห่เป็นโกลา
ขับรีบเร็วมาดั่งลมกรด ผงคลีบังบดเวหา
ข้ามหลังสมุทรคงคา ตรงไปลงกาธานี ฯ
๏ ครั้นถึงให้หยุดพลทหาร ไว้นอกปราการบุรีศรี
สององค์ลงจากพาชี ขึ้นไปยังที่พระโรงคัล ฯ
๏ ต่างน้อมเศียรเกล้าบังคมบาท พระบิตุรงค์ธิราชรังสรรค์
ท่ามกลางอสุรกุมภัณฑ์ พร้อมกันเกลื่อนกลาดดาษดา ฯ
๏ เมื่อนั้น ท้าวทศพักตร์ยักษา
ครั้นเห็นลูกรักทั้งสองรา พญามารชื่นชมยินดี
ก็เสด็จลงจากบัลลังก์อาสน์ เข้ากอดโอรสราชทั้งสองศรี
จูบสนิทพิศพักตร์แล้วพาที พ่อนี้คิดถึงไม่วายวัน
เจ้ามาบิดาก็ดีใจ ดั่งได้สมบัติในสวรรค์
บัดนี้มีศึกมาโรมรัน รบกันไม่เว้นสักเวลา
แต่เคี่ยวขับสัประยุทธ์รณรงค์ จนสิ้นสุดสุริย์วงศ์พงศา
ทั้งหมู่แสนสุรโยธา ช้านานมาเป็นหลายปี ฯ
๏ เมื่อนั้น องค์พระพี่น้องทั้งสองศรี
ฟังพระบิตุรงค์ทรงธรณี ว่ามีไพรีอหังการ
พาพวกโยธาวานร ข้ามมหาสาครมาหักหาญ
กริ้วโกรธดั่งไฟบรรลัยกาล ขุนมารนบนิ้วสนองไป
เป็นไฉนฉะนี้พระบิดา อนิจจาช่างนิ่งเสียได้
จนสิ้นสุริย์วงศ์ทั้งเวียงชัย น้อยใจเป็นพ้นพันทวี
อันตัวของลูกทั้งสอง มิได้อยู่รองบทศรี
ไม่รู้ว่าราชไพรี มายํ่ายีสมเด็จพระบิดา
อันมนุษย์กับอ้ายเดียรัจฉาน จะกล้าหาญกระไรหนักหนา
ตัวลูกก็มีฤทธา จะขออาสาไปชิงชัย
สังหารลักษมณ์รามทั้งสองตน กับพวกพลมิให้เหลือได้
อย่าอาวรณ์ร้อนราชฤทัย ไว้นักงานข้าจะราวี ฯ
๏ เมื่อนั้น ท้าวราพณาสูรยักษี
ฟังสองโอรสพาที ดั่งวารีทิพย์มาเจือใจ
สิบปากสำรวลสรวลสันต์ ตบหัตถ์สนั่นหวั่นไหว
ซึ่งเจ้าจะยกออกไป ชิงชัยด้วยพวกปัจจามิตร
พ่อนี้มีความโสมนัส ดั่งได้สมบัติดุสิต
เห็นจะเสร็จสมอารมณ์คิด ที่จะผลาญชีวิตไพรี
ถึงบิดาก็จะไปต่อยุทธ์ กับด้วยมนุษย์ทั้งสองศรี
บัดนี้มณโฑเทวี ชนนีเจ้าตั้งพิธีกรรม์
จะให้เกิดทิพย์ชลธาร ไปรดหมู่มารที่อาสัญ
อันตายเก่าตายใหม่ทั้งนั้น ก็จะคืนชีวันขึ้นมา
ลูกรักทั้งสองผู้ร่วมใจ จงยกออกไปเป็นทัพหน้า
ว่าแล้วจึ่งมีบัญชา ตรัสสั่งเสนามโหทร
เร่งเกณฑ์พหลพลมาร เลือกล้วนเหี้ยมหาญชาญสมร
ตัวกูจะออกไปราญรอน ต่อกรด้วยราชไพรี ฯ
๏ บัดนั้น จึ่งมโหทรมารยักษี
รับสั่งถวายอัญชุลี ออกมาจากที่พระโรงคัล ฯ
๏ เกณฑ์พลจตุรงค์องอาจ สี่หมู่สามารถตัวขยัน
ขุนช้างขี่ช้างชาญฉกรรจ์ แกล้วกล้าซับมันร้ายแรง
ขุนม้าขี่ม้าสินธพ ชำนาญการรบเข้มแข็ง
ขุนรถเทียมรถหุ้มทองแดง แต่งตามกระบวนพิชัยยุทธ์
ขุนพลตรวจเตรียมพลหาญ อลหม่านแน่นนันต์นับสมุทร
ล้วนถือสาตราวราวุธ สำแดงฤทธิรุทรเป็นโกลา
อันพระโอรสทั้งสอง ตั้งให้เป็นกองทัพหน้า
รายเรียบเพียบพื้นพระสุธา ดั่งคลื่นในมหาสาคร ฯ
๏ เมื่อนั้น ท้าวทศกัณฐ์ชาญสมร
กับสองโอรสฤทธิรอน บทจรเข้าที่สรงชล ฯ
๏ สามกษัตริย์สระสนานอินทรีย์ วารีเย็นใสดั่งสายฝน
ทรงสุคนธาธารเสาวคนธ์ ปรุงปนทิพมาศสุพรรณพราย
ต่างสอดสนับเพลาเชิงงอน อลงกรณ์แก้วกาญจน์ฉานฉาย
ภูษาต่างสีฉลุลาย เครือกระหนกนกกรายหงส์บิน
ชายไหวชายแครงแสงเตร็จ ฉลององค์เกราะเกล็ดล้วนเพชรสิ้น
ทับทรวงรายดวงโกมิน มณีนิลสังวาลตาบทิศ
ทองกรพาหุรัดรูปนาคี ธำมรงค์พลอยมณีโลหิต
ต่างทรงมงกุฎชวลิต ดอกไม้ทิศกุณฑลกรรเจียกจร
ยี่สิบหัตถ์สมเด็จพระบิตุรงค์ ทรงสรรพาวุธธนูศร
พระลูกยาจับศิลป์ฤทธิรอน กรายกรมาเกยอันโอฬาร์ ฯ
๏ ให้สองพระราชโอรส เคลื่อนทศโยธีเป็นทัพหน้า
ออกจากพิชัยลงกา แล้วผ่านฟ้าก็ขึ้นคชาธาร ฯ
๏ ช้างเอยช้างศึก เรียกมันครั่นครึกกำลังหาญ
สูงเงื้อมงํ้าเขาหิมพานต์ เชื้อชาติสารไอยราพต
เท้าฉัดงวงคว้างาแทง เรี่ยวแรงรวดเร็วดั่งลมกรด
สู้สิบไกรสรไม่ละลด ทรหดอดกลั้นสาตรา
ผูกเครื่องกุดั่นข่ายกรอง ดาวทองช่องกระจกปกหน้า
ชนักต้นรัตคนอลงการ์ ห้อยพู่งามสง่าในการยุทธ์
ประดับด้วยเครื่องสูงสำหรับศึก ฆ้องกลองก้องกึกอึงอุด
โห่สนั่นถึงชั้นคนิรุทร รีบเร่งพลยุทธ์ดำเนินไป ฯ
๏ ครั้นถึงให้หยุดจตุรงค์ ตั้งลงเป็นกระบวนพยุห์ใหญ่
ในที่สมรภูมิชัย มั่นไว้คอยทัพพระราม ฯ
๏ เมื่อนั้น พระทรงภพลบโลกทั้งสาม
ตรึกไปในการสงคราม จนปัจฉิมยามเวลา
ดาวเดือนเลื่อนลับอัมพร ทินกรเยี่ยมยอดภูผา
แสงทองจำรัสท้องฟ้า สกุณาร้องก้องพนาลี
เสียงชะนีโหยไห้หากัน จักจั่นเรไรเรื่อยรี่
สำเนียงเสนาะดั่งดนตรี ภูมีเป็นสุขสำราญ ฯ
๏ จึ่งเข้าที่ชำระสระสรง ทรงเครื่องทิพรัตน์ฉายฉาน
เสด็จจากห้องแก้วสุรกานต์ ผ่านฟ้าออกหน้าพลับพลาชัย ฯ
๏ พร้อมทหารทั้งสองนัครา ท้าวพญาวานรน้อยใหญ่
หมอบเฝ้าเกลื่อนกลาดดาษไป ดั่งดาวล้อมแขไขในอัมพร
ได้ยินสำเนียงโห่ร้อง กึกก้องมรกตสิงขร
ดั่งเสียงคลื่นในมหาสาคร ภูธรตรัสถามโหรา
วันนี้ใครยกมาโรมรัน เสียงโห่สนั่นมาหนักหนา
จะเป็นสุริย์วงศ์ในลงกา หรือว่าทศกัณฐ์อสุรี ฯ
๏ บัดนั้น พญาพิเภกยักษี
รับสั่งสมเด็จพระจักรี ชุลีกรแล้วจับยามไป
ทั้งอัศกาลแลตรีเนตร สังเกตตามที่คัมภีร์ไสย
เห็นแจ้งทุกสิ่งประจักษ์ใจ บังคมไหว้สนองพระบัญชา
ทัพนี้คือองค์ทศกัณฐ์ กับสองกุมภัณฑ์โอรสา
อันชื่อคิรีธรอสุรา ผู้หนึ่งชื่อว่าคิรีวัน
มารดาเป็นนางคชสาร กล้าหาญเรี่ยวแรงแข็งขัน
ทั้งสองนี้เกิดร่วมครรภ์ อัศกรรณมาราขอไป
เลี้ยงไว้เป็นบุตรบุญธรรม ในดุรัมบุรีจนใหญ่
หน้านั้นเป็นหน้าคชไกร เหมือนไปข้างฝ่ายมารดา
คุมหมู่พหลพลมาร ฮึกหาญออกมาเป็นทัพหน้า
ขอเชิญเสด็จพระจักรา ยกไปเข่นฆ่าอสุรี ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกก็ยินดี จึ่งมีพระราชโองการ
ตรัสสั่งลูกพระสุริยา จงจัดโยธาทวยหาญ
เราจะยกออกไปรอนราญ ผลาญหมู่อสุรอาธรรม์ ฯ
๏ บัดนั้น สุครีพฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ เกณฑ์เป็นกากะพยุห์บาตร ราชเป็นเศียรไปหน้า
ปากนั้นวานรปิงคลา ตาขวาเกณฑ์นิลปานัน
ตาซ้ายฝ่ายสัตพลี คอคือกระบี่นิลขัน
พระภุชพงศ์ผู้ทรงสุบรรณ เป็นกายกาอันว่องไว
ปีกซ้ายตั้งให้ชมพูพาน ปีกขวาหนุมานทหารใหญ่
เท้าซ้ายโคมุทวุฒิไกร เท้าขวาเกณฑ์ให้นิลนนท์
นิลเอกเป็นหางปักษี โยธีสลับเป็นเส้นขน
จังเกียงเป็นเล็บกากล ทุกตนล้วนมีฤทธิรุทร
พื้นถือเครื่องสรรพสาตรา กวัดแกว่งไปมาอุตลุด
ตั้งเป็นกระบวนพิชัยยุทธ์ คอยพระจักรภุชเสด็จจร ฯ
๏ เมื่อนั้น พระจักรรัตน์แก้วทรงศร
กับองค์พระลักษมณ์ฤทธิรอน บทจรไปสรงวาริน ฯ
๏ น้ำทิพย์โปรยปรายดั่งสายฝน ทรงสุคนธ์หอมฟุ้งจรุงกลิ่น
สนับเพลาเครือวงเป็นหงส์บิน รายพลอยโกมินพรรณราย
พระหริวงศ์ทรงทิพย์ภูษา เทเวศนำมาบรรจงถวาย
พระอนุชาผ้าพื้นสุพรรณพราย ฉลุลายแย่งยกกระหนกพัน
ชายแครงชายไหวรุ้งร่วง ฉลององค์ล้วนดวงสังเวียนคั่น
ตาบทิศทับทรวงสังวาลวัลย์ สะอิ้งดวงกุดั่นประดับพลอย
พาหุรัดทองกรมังกรกราย ธำมรงค์เพชรพรายดั่งหิ่งห้อย
มงกุฎแก้วสุรกานต์ดวงลอย กุณฑลทิพย์สุกย้อยกรรเจียกจร
พระเชษฐาทรงพระแสงพรหมาสตร์ พระลักษมณ์จับพลายวาตธนูศร
งามดั่งสุริยันกับจันทร กรายกรขึ้นรถเทวัญ ฯ
๏ จึ่งสั่งให้พระลักษมณ์เป็นทัพหน้า เลิกพวกโยธาพลขันธ์
ไชยยามโบกธงเป็นสำคัญ โห่สนั่นลั่นพื้นสุธาธาร ฯ
๏ รถเอยสองรถทรง ดุมวงกงแก้วมุกดาหาร
แอกงอนอ่อนงามโอฬาร ธงฉานทานชูเฉลิมปลาย
บัลลังก์บดเหลี่ยมเป็นเรือนเก็จ กระจกพื้นกระจังเพชรบัวหงาย
เรียงสัตว์รูปสิงห์พริ้งพราย ครุฑรายเครือรับสลับกัน
บันสะบัดบุษบกสลับหงส์ มุขสี่แม้นทรงวิมานสวรรค์
เทียมสินธพสิบเทวัญ ขับพลควบผันเผ่นทะยาน
มาตุลีนั่งประณตประนมหัตถ์ แถวฉัตรธงชายฉายฉาน
เครื่องสูงครบสิ่งโอฬาร กลองขานกลบฆ้องอึงอล
กงลั่นก้องเลื่อนสะเทือนภพ ทหารรบโห่เร้ากุลาหล
ผงคลีพัดคลุ้มโพยมบน ขับร้นแข่งรีบกันไป ฯ
๏ ครั้นถึงให้หยุดทัพขัน ตั้งมั่นตามเชิงเขาใหญ่
เป็นรูปกากางปีกออกไว้ โดยในพยุห์ที่ยกมา ฯ
๏ เมื่อนั้น ท้าวยี่สิบกรยักษา
ยืนช้างอยู่กลางโยธา อสุราเห็นทัพวานร
จึ่งมีพระราชบรรหาร สั่งสองกุมารชาญสมร
ให้เร่งจตุรงค์พลากร เข้าราญรอนหักทัพไพรี ฯ
๏ เมื่อนั้น จึ่งสองโอรสยักษี
รับสั่งแล้วขับโยธี ให้เข้าโจมตีพร้อมกัน ฯ
๏ บัดนั้น ฝ่ายพลอสุราแข็งขัน
กวัดแกว่งอาวุธเป็นเปลวควัน วิ่งเข้าโรมรันกระบี่ไพร ฯ
๏ พุ่งซัดสาตราดั่งห่าฝน บางตนก็ยิงปืนใหญ่
ฟันแทงแย้งยุทธ์กันวุ่นไป มิได้ละลดงดกร ฯ
๏ บัดนั้น ฝ่ายกระบี่ทหารชาญสมร
เห็นหมู่ยักษ์หักหาญราญรอน ก็ต้อนกันรุกโรมเข้าโจมตี ฯ
๏ ปล้นวิ่งชิงฉวยอาวุธยักษ์ หักเอาด้วยกำลังกระบี่ศรี
ฟันแทงแย้งยุทธ์เป็นโกลี อสุรีแตกพ่ายกระจายไป ฯ
๏ บัดนั้น ทั้งสี่อสุรานายใหญ่
เห็นหมู่มารตายยับทั้งทัพชัย กระบี่รุกไล่เข้ามา
โกรธาขบเขี้ยวเคี้ยวกราม คำรามสำแดงกำลังกล้า
โลดโผนโจนไปด้วยศักดา เข้าไล่เข่นฆ่าวานร ฯ
๏ บ้างตีบ้างแทงอุตลุด พุ่งสาตราวุธธนูศร
พลลิงแตกย่นไม่ทนกร ด้วยกำลังฤทธิรอนอสุรี ฯ
๏ บัดนั้น สุรเสนสุรการกระบี่ศรี
นิลเอกนิลขันผู้ฤทธี เห็นสี่ยักษ์ไล่ตีพลมา
สี่นายโกรธาตาเขียว เคี้ยวฟันคำรามยักษา
ผาดแผลงสำแดงฤทธา โถมตีอสุราทั้งสี่ตน ฯ
๏ มือตบตีนถีบปากกัด รวบรัดฟัดกันโกลาหล
ฟาดลงกับพื้นสุธาดล ก็วายชนม์ทั้งสี่อสุรี ฯ
๏ เมื่อนั้น จึ่งทศคิรีวันยักษี
ทั้งทศคิรีธรฤทธี เห็นสี่กุมภัณฑ์บรรลัย
กริ้วโกรธพิโรธกระทืบบาท แผดเสียงสิงหนาทหวาดไหว
ก็ขับสินธพมโนมัย เข้าไล่หักโหมโรมรัน ฯ
๏ วานรแตกย่นไม่ทนได้ ด้วยกำลังฤทธิไกรแข็งขัน
วิ่งวุ่นปะทะปะกัน กุมภัณฑ์ยิ่งติดตามตี ฯ
๏ เมื่อนั้น พระลักษมณ์ทรงสวัสดิ์รัศมี
เห็นสองยักษามาราวี กระบี่แตกพ่ายกระจายมา
จึ่งจับพลายวาตขึ้นพาดสาย มาดหมายจะล้างยักษา
น้าวหน่วงด้วยกำลังศักดา ผ่านฟ้าก็ผาดแผลงไป ฯ
๏ เสียงสนั่นครั่นครื้นอากาศ พระสุธากัมปนาทหวาดไหว
ต้องสองสินธพอาชาไนย ล้มลงบรรลัยด้วยฤทธี ฯ
๏ บัดนั้น พี่น้องทั้งสองยักษี
เสียม้าดั่งเสียชีวี อสุรีกริ้วโกรธพิโรธนัก
ต่างตนต่างแกว่งศรสาตร์ อันมีอำนาจสิทธิ์ศักดิ์
โลดโผนโจนด้วยกำลังยักษ์ เข้าหักงอนรถด้วยฤทธา ฯ
๏ เมื่อนั้น น้องพระหริรักษ์นาถา
เห็นสองอสุรีอหังการ์ ผ่านฟ้าก็หวดด้วยศรชัย
ถูกสองยักษาเป็นหลายหน ไม่อาจจะทนกำลังได้
ซวนเซเหหันออกไป ด้วยฤทธิไกรภูมี ฯ
๏ เมื่อนั้น ทั้งสองโอรสยักษี
ต้องศรเจ็บช้ำทั้งอินทรีย์ โกรธดั่งอัคคีไหม้ฟ้า
ต่างจับศรสิทธิ์ขึ้นพาดสาย ตาหมายเขม้นเข่นฆ่า
น้าวหน่วงจำเพาะพระอนุชา อสุราก็แผลงไปด้วยฤทธิ์ ฯ
๏ เกิดเป็นอาวุธเก้าประการ ตกพ่านลงมาอกนิษฐ์
ต้องหมู่โยธาปัจจามิตร สุดสิ้นชีวิตเอนกนันต์ ฯ
๏ เมื่อนั้น น้องพระหริวงศ์รังสรรค์
เห็นยักษีแผลงศรมาโรมรัน ต้องพวกพลขันธ์กระบี่ไพร
จึ่งชักพระแสงศรสาตร์ มีอำนาจฟากฟ้าแผ่นดินไหว
พาดสายแล้วผาดแผลงไป ด้วยฤทธิไกรมหิมา ฯ
๏ เป็นพระพายชายพัดอ่อนอ่อน วานรก็ฟื้นขึ้นพร้อมหน้า
แล้วไปต้องสองอสุรา สุดสิ้นชีวาด้วยฤทธี ฯ
๏ เมื่อนั้น ท้าวราพณาสูรยักษี
เห็นสองโอรสสิ้นชีวี อสุรีกริ้วโกรธดั่งเพลิงกัลป์
พระกรฉวยจักรกวัดแกว่ง ด้วยกำลังแรงแข็งขัน
สิบปากขบเขี้ยวเคี้ยวฟัน กุมภัณฑ์ก็ขว้างไปด้วยฤทธิ์ ฯ
๏ โชติช่วงดั่งดวงพระสุริยา เสียงสนั่นลั่นฟ้าถึงดุสิต
ต้องหมู่โยธาปัจจามิตร สิ้นชีวิตกลิ้งกลาดดาษดิน ฯ
๏ เมื่อนั้น พระสุริย์วงศ์องค์นารายณ์ทรงศิลป์
เห็นจักรทศพักตร์อสุรินทร์ มาต้องกระบินทร์พลากร
ล้มตายหัวขาดตีนขาด จึ่งจับพรหมาสตร์พระแสงศร
น้าวหน่วงด้วยกำลังฤทธิรอน ภูธรก็ผาดแผลงไป ฯ
๏ สำเนียงสนั่นครรชิต เป็นศรอกนิษฐ์ไม่นับได้
ต้องพลมารยับทั้งทัพชัย วานรคืนได้ชีวิตมา ฯ
๏ เมื่อนั้น ท้าวยี่สิบกรยักษา
เสียสองลูกรักคือดวงตา อสุรารำพึงคะนึงคิด
อันมนุษย์พี่น้องนี้องอาจ สามารถชำนาญในศรสิทธิ์
ครั้นกูจะหักเอาด้วยฤทธิ์ ถ้าแพ้ปัจจามิตรจะเสียการ
จะรับรอรั้งประทังไว้ อย่าให้เสียพลทวยหาญ
กว่านางมณโฑนงคราญ เยาวมาลย์จะส่งน้ำทิพย์มา
คิดแล้วจึ่งมีประกาศิต สั่งฤทธิกาลจักรยักษา
ให้แยกกันตั้งมั่นเป็นปีกกา รับหน้าหมู่วานรไว้
อย่าให้ไอ้พวกทรลักษณ์ โหมหักรุกรานเข้ามาได้
ว่าแล้วก็บ่ายคชไกร เข้าแอบชายไพรพนาลี ฯ
๏ เมื่อนั้น ฝ่ายนางมณโฑมเหสี
สำรวมใจทำกิจพิธี ถึงที่กำหนดเจ็ดวัน
เดชะพระเวทชัยชาญ บันดาลปัถพีเลื่อนลั่น
น้ำทิพย์ก็เกิดขึ้นพร้อมกัน ในหม้อแก้วสุวรรณอำไพ
กัลยาชื่นชมโสมนัส พูนสวัสดิ์ไม่มีที่เปรียบได้
ก็ให้มโหทรปรีชาไว เอาไปถวายพระสามี ฯ
๏ บัดนั้น เสนามโหทรยักษี
รับหม้อน้ำทิพย์ด้วยยินดี อสุรีรีบระเห็จเหาะมา ฯ
๏ ครั้นถึงจึ่งตรงเข้าไปเฝ้า ยอกรเหนือเกล้าเกศา
ถวายน้ำทิพย์อันศักดา แก่เจ้าลงกาพญามาร ฯ
๏ เมื่อนั้น ทศเศียรสุริย์วงศ์ใจหาญ
ครั้นได้ซึ่งทิพย์ชลธาร สำเริงสำราญพระทัยนัก
พักตร์ผ่องดั่งดวงศศิธร อันเขจรลอยมาตามจักร
เสด็จนั่งเหนือคอคชลักษณ์ พญายักษ์เที่ยวประพรมไป ฯ
๏ บัดนั้น ฝ่ายหมู่อสุราน้อยใหญ่
บรรดาที่ม้วยบรรลัย ครั้นได้น้ำทิพย์วาริน
ตายเก่าตายใหม่ทั้งไพร่นาย ก็เป็นอสุรกายขึ้นสิ้น
ผุดลุกขึ้นจากแผ่นดิน ดั่งหนึ่งว่ามีวิญญาณ์
ทั้งกุมภกรรณสัทธาสูร วิรุญจำบังยักษา
สัตลุงตรีเมฆอสุรา พญามูลพลัมกุมภัณฑ์
สหัสเดชะอินทรชิต แสงอาทิตย์อสุรากำปัน
ทศคิรีธรคิรีวัน ทั้งมังกรกัณฐ์อสุรี
อิทธิกายมหากายสองทหาร ทัพนาสูรมารยักษี
กวัดแกว่งอาวุธเป็นโกลี สำแดงฤทธีมหิมา
นั่งลงประณตบทบงสุ์ องค์ท้าวทศพักตร์ยักษา
เยียดยัดอัดพื้นพระสุธา ต่างหน้าก็เข้าพร้อมกัน ฯ
๏ เมื่อนั้น ท้าวราพณาสูรรังสรรค์
เห็นโยธาสุริย์วงศ์พงศ์พันธุ์ ทั้งนั้นเป็นขึ้นก็ดีใจ
ยี่สิบหัตถ์ตบหัตถ์แย้มสรวล สิบปากสำรวลหาเว้นไม่
จึ่งบัญชาสั่งปีศาจไป ให้เข้าหักโหมโจมตี ฯ
๏ บัดนั้น ฝ่ายหมู่อสุรกายยักษี
ได้ฟังพญาอสุรี ก็เข้าไล่ราวีวานร ฯ
๏ ดากันโรมรันฟันฟาด ยิงสาตร์หน้าไม้ธนูศร
วิ่งหมุนผลุนแทงตะลุมบอน ด้วยฤทธิรอนอสุรกาย ฯ
๏ บัดนั้น หมู่กระบี่โยธาทั้งหลาย
แยกกันออกรับทั้งไพร่นาย วุ่นวายรบชิดติดพัน ฯ
๏ เป็นหมู่หมู่เหล่าเหล่าสัประยุทธ์ ด้วยกำลังฤทธิรุทรแข็งขัน
ต่างหาญต่างกล้าไม่ลดกัน แทงฟันตบกัดฟัดตี ฯ
๏ บัดนั้น จึ่งพวกปีศาจยักษี
เกลื่อนกลุ้มรุมกันเข้าราวี คลุกคลีต่อกรกระบี่ไพร ฯ
๏ หักเอาด้วยกำลังฤทธิรอน วานรไม่ต่อมือได้
วิ่งแยกแตกยับทั้งทัพชัย ไม่เป็นตำบลสนธยา ฯ
๏ บัดนั้น สุครีพทหารใหญ่ใจกล้า
องคตหนุมานชาญฤทธา ขุนอัษฎาทศโยธี
เห็นกระบี่แตกยับทับกัน ไม่ประจัญต่อกรกับยักษี
ต่างตนกริ้วโกรธดั่งอัคคี แกว่งตรีเข้าไล่รอนราญ ฯ
๏ แทงฟันรวบรัดฟัดฟาด ปีศาจไม่ทนกำลังหาญ
หายไปกับพื้นสุธาธาร ตรงที่หน้าฉานเจ้าลงกา ฯ
๏ เมื่อนั้น ท้าวทศพักตร์ยักษา
เห็นอสุรปีศาจโยธา เบาตาหายเนื่องเปลืองไป
จึ่งต้อนพหลพลมาร ออกรุกรานจู่โจมโถมไล่
ไสช้างวางมาด้วยว่องไว ยืนในท่ามกลางโยธี
แล้วเอานํ้าทิพย์ประลง ที่ตรงซากศพยักษี
ปีศาจกลับเป็นขึ้นราวี ต่อตีด้วยพวกวานร ฯ
๏ บัดนั้น สุครีพหนุมานชาญสมร
องคตผู้มีฤทธิรอน ทั้งสิบแปดวานรโยธา
รบพลางทางคิดสงสัย เหตุใดอสุรศักดิ์ยักษา
ฆ่าตายหายไปกับตา กลับมากขึ้นมาด้วยอันใด
ต่างตนกริ้วโกรธกระทืบบาท พระสุธาอากาศหวาดไหว
โลดโผนโจนจ้วงทะลวงไป เข้าไล่สังหารกุมภัณฑ์ ฯ
๏ เมื่อนั้น พระนารายณ์สุริย์วงศ์รังสรรค์
เห็นพลอสุราอาธรรม์ หนุนกันเนื่องเข้ามาราวี
จึ่งจับพลายวาตขึ้นพาดสาย พระเนตรหมายล้างเหล่ายักษี
น้าวหน่วงด้วยกำลังฤทธิ์ ภูมีก็แผลงไปทันใด ฯ
๏ เปรี้ยงเปรี้ยงดั่งเสียงฟ้าฟาด พลมารตายกลาดไม่นับได้
ที่เป็นปีศาจก็หายไป ซากศพไม่เห็นประจักษ์ตา ฯ
๏ เมื่อนั้น ท้าวทศพักตร์ยักษา
เห็นศรพรหมาสตร์แผลงมา ต้องหมู่โยธาบรรลัยลาญ
บรรดาพลหมู่อสุรกาย สูญหายไม่เห็นออกหักหาญ
พิโรธโกรธกริ้วดั่งเพลิงกาล เอาทิพย์ชลธารประไป ฯ
๏ บัดเดี๋ยวก็เป็นปีศาจ เกลื่อนกลาดขึ้นมาไม่นับได้
สำแดงแผลงฤทธิ์เกรียงไกร กลับเข้าชิงชัยด้วยวานร ฯ
๏ เมื่อนั้น องค์พระอวตารชาญสมร
เห็นพลท้าวยี่สิบกร ต้องศรตายกลาดดาษดา
แล้วกลับเป็นขึ้นมาชิงชัย ภูวไนยให้คิดกังขา
จึ่งมีพระราชบัญชา ถามพญาพิเภกทันที
เหตใดกุมภกรรณอินทรชิต ทั้งแสงอาทิตย์ยักษี
ท้าวสหัสเดชะอสุรี ตรีเมฆแลมังกรกัณฐ์
บรรดาอสุราทั้งหลาย ซึ่งล้มตายสิ้นชีพอาสัญ
เป็นไฉนกลับได้ชีวัน ดูอัศจรรย์ประหลาดใจ ฯ
๏ บัดนั้น พญาพิเภกโหราใหญ่
รับสั่งแล้วพิเคราะห์ไป โดยในตำราปรีชาชาญ
ก็รู้แจ้งดั่งหนึ่งทิพเนตร จึ่งน้อมเกศสนองพระบรรหาร
บัดนี้มณโฑเยาวมาลย์ ทำการสญชีพพิธี
ได้นํ้าทิพย์แล้วส่งมาที่รบ ประซึ่งซากศพยักษี
ทั้งตายใหม่ตายเก่าเหล่านี้ ก็เป็นผีปีศาจขึ้นมา
อันในพิธีนั้นห้าม ซึ่งความประดิพัทธ์เสน่หา
ขอให้ทหารผู้ศักดา ไปทำลายวิทยาตบะกรรม์
พระองค์ผู้ทรงฤทธิรอน จึ่งแผลงศรชัยเป็นข่ายกั้น
กันหมู่ปีศาจกุมภัณฑ์ อย่าให้มันออกมารอนราญ ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
ได้ฟังพิเภกโหราจารย์ ผ่านฟ้าจับศรแผลงไป ฯ
๏ เกิดเป็นข่ายเพชรเจ็ดชั้น ขึงมั่นมิให้หวั่นไหว
ล้อมหมู่ปีศาจเข้าไว้ ด้วยฤทธิไกรมหึมา
เสร็จแล้วมีราชวาที สั่งศรีหนุมานทหารกล้า
ตัวท่านผู้มีศักดา จงพานิลนนท์ชมพูพาน
กับโยธีกระบี่กึ่งสมุทร เลือกล้วนฤทธิรุทรอาจหาญ
ไปทำลายล้างพิธีการ มณโฑเยาวมาลย์ด้วยฤทธี ฯ
๏ บัดนั้น สามทหารผู้ชาญชัยศรี
รับสั่งสมเด็จพระจักรี ชุลีลาแล้วรีบออกไป ฯ
๏ จัดกันสรรเอาแต่แกล้วกล้า ล้วนมีปัญญาอัชฌาสัย
กึ่งสมุทรพื้นเรืองฤทธิไกร ก็ลอบรีบไปยังเมืองมาร ฯ
๏ มาถึงกึ่งที่วิถีจร ใกล้นครลงการาชฐาน
หยุดอยู่ริมชายดงดาน หนุมานจึ่งมีวาจา
ปรึกษาวานรทั้งสองนาย ว่าองค์พระนารายณ์นาถา
โองการตรัสใช้ให้เรามา ทำลายวิทยาพิธีกรรม์
ของนางมณโฑนงลักษณ์ เมียรักทศเศียรโมหันธ์
ซึ่งพิเภกบอกมาเป็นนัยนั้น เราจักคิดกันฉันใดดี
ด้วยนางนั้นเป็นมารดร องคตฤทธิรอนเรืองศรี
ก็นับกันตามโลกย์ประเวณี เกลือกลูกพาลีจะน้อยใจ ฯ
๏ บัดนั้น นิลนนท์ชมพูพานทหารใหญ่
ฟังวายุบุตรวุฒิไกร จึ่งตอบคำไปด้วยปรีชา
ซึ่งคิดแก่หน้าองคต พจนานี้ชอบหนักหนา
เราเป็นข้าบาทพระจักรา ใช้มาให้ล้างพิธี
แม้นว่ามิได้ราชการ ของพระอวตารเรืองศรี
พระองค์ผู้ทรงธรณี ภูมีจะลงโทษทัณฑ์ ฯ
๏ บัดนั้น หนุมานฤทธิแรงแข็งขัน
จึ่งตอบสองทหารชาญฉกรรจ์ อันท่านว่ามานั้นก็ควรนัก
ซึ่งจักทำลายพิธี ครั้งนี้ไม่ชอบด้วยหาญหัก
จำจะแปลงตนเข้าปนยักษ์ จึ่งจักสำเร็จด้วยจินดา
นิลนนท์จงแปลงเป็นคชกรรม์ คชาธารซับมันตัวกล้า
ชมพูพานผู้มีปรีชา จงแปลงกายาด้วยฤทธี
เป็นการุณราชขุนมาร ควาญท้ายขับคชสารศรี
ตัวเราจะนิมิตอินทรีย์ ให้เหมือนอสุรีทศกัณฐ์
อันพวกวานรบรรดามา เป็นพลอสุราแข็งขัน
เมื่อเข้ามาในลงกานั้น จึ่งสำรวลสรวลสันต์กันไป
ว่าสองมนุษย์รามลักษมณ์ ซึ่งทำฮึกฮักหยาบใหญ่
บัดนี้สุดสิ้นชีวาลัย ทั้งพวกไอ้สวาวานร ฯ
๏ บัดนั้น ฝ่ายสองทหารชาญสมร
ทั้งหมู่โยธาพลากร สโมสรชื่นชมยินดี
ต่างตนนบนิ้วอภิวาทน์ พระจอมไกรลาสคีรีศรี
สำรวมใจร่ายเวทอันฤทธี กระบี่นิมิตกายา ฯ
๏ นิลนนท์กลายเป็นคชสาร สูงตระหง่านเงื้อมงํ้าเวหา
อันชมพูพานผู้ศักดา เป็นการุณราชฤทธิไกร
บรรดาวานรทั้งหลาย แปลงกายเป็นอสูรน้อยใหญ่
ถือเครื่องแห่แหนแน่นไป เหมือนกับทัพชัยทศกัณฐ์ ฯ
๏ บัดนั้น วายุบุตรฤทธิแรงแข็งขัน
นบนิ้วถวายบังคมคัล ทรงธรรม์ธิราชเจ้าโลกา
กับองค์พระพายเทเวศ ซึ่งบังเกิดเกศเกศา
สะกดใจร่ายเวทวิทยา วานรนิมิตอินทรีย์ ฯ
๏ ด้วยเดชะพระเวทสิทธิศักดิ์ ก็กลายเป็นทศพักตร์ยักษี
สิบเศียรทรงมงกุฎรูจี อาวุธครบยี่สิบกร
งามทรงงามองค์งามวิลาศ งามเครื่องโอภาสประภัสสร
เสร็จแล้วย่างเยื้องบทจร มาขึ้นกุญชรคชาธาร ฯ
๏ ช้างเอยช้างนิมิต ลำพองคะนองฤทธิ์กล้าหาญ
ผูกเครื่องเนาวรัตน์ชัชวาล อลงการกุดั่นดาวทอง
ปักมหาเศวตฉัตรชัย เครื่องสูงไสวเป็นทิวท่อง
ยกเท้าก้าวเดินโดยทำนอง ขับคล่องว่องไวดั่งลมพัด
พลมารแห่แหนแน่นมา ซ้ายขวาหน้าหลังเป็นขนัด
คับคั่งเบียดเสียดเยียดยัด ธงทิวปลิวสะบัดโบกบน
ปี่กลองฆ้องขานประสานเสียง สำเนียงกึกก้องกุลาหล
รีบช้างรีบม้ารี้พล จนเข้าในเมืองลงกา ฯ
๏ บัดนั้น หมู่กระบี่นิกรซ้ายขวา
ครั้นล่วงเข้าในทวารา ก็สำรวลสรวลร่าอึงไป
ร้องบอกชาวเมืองที่ริมทาง โรงร้านสองข้างถนนใหญ่
วันนี้เสร็จการชิงชัย ฆ่ามนุษย์เสียได้ทั้งสองคน
อันหมู่วานรโยธา ตายกลาดดาษดาทุกแห่งหน
ไม่หนีไปได้แต่สักตน ด้วยพลปีศาจราวี
อันกรุงลงการาชฐาน จะสำราญเป็นสุขเกษมศรี
ทั้งหมู่อสุรโยธี จะพ้นที่รณรงค์ชิงชัย ฯ
๏ บัดนั้น หญิงชายชาวเมืองน้อยใหญ่
ไม่รู้กลกระบี่ก็ดีใจ ยกมือขึ้นไหว้พร้อมกัน
ต่างตนอวยชัยให้พร สโมสรสำรวลสรวลสันต์
ตบมืออึงมี่นี่นัน เสียงสนั่นเอิกเกริกเป็นโกลา ฯ
๏ บัดนั้น คำแหงหนุมานทหารกล้า
รีบเร่งพหลโยธา เข้ามาถึงหน้าพระลานชัย
จึ่งลงจากคอคชสาร ทำอาการพักตร์ผ่องดั่งแขไข
ยูรยาตรนาดกรคลาไคล เข้าในโรงราชพิธี ฯ
๏ จึ่งขึ้นนั่งร่วมบัลลังก์อาสน์ มณโฑเยาวราชโฉมศรี
ยอกรลูบหลังนางเทวี แล้วมีมธุรสวาจา
ดูก่อนเจ้าดวงชีวิต ร่วมคิดร่วมชีพสังขาร์
อันน้ำทิพย์ขององค์กัลยา ศักดาล้ำเลิศประเสริฐนัก
ยิ่งกว่าอมฤตเทเวศ บรรดาที่วิเศษทั้งไตรจักร
พี่ได้ประลงที่ศพยักษ์ เป็นขึ้นโหมหักปัจจามิตร
ลักษมณ์รามกับหมู่โยธา ตายกลาดดาษดาอกนิษฐ์
ไม่มีใครรอต่อฤทธิ์ สุดสิ้นชีวิตทั้งทัพชัย
อันคุณของเจ้าอยู่พี่ ครั้งนี้เป็นหาที่สุดไม่
จะปรากฏพระยศอรไท ไปกว่าจะสิ้นกัลปา ฯ
๏ เมื่อนั้น นวลนางมณโฑเสน่หา
ไม่แจ้งแห่งกลมารยา สำคัญว่าองค์พระสามี
ก็ลืมพระเนตรชำเลืองไป อรไทเห็นท้าวยักษี
ยอกรเหนือเกล้าเมาลี เทวีกราบลงกับบาทา ฯ
๏ บัดนั้น วายุบุตรวุฒิไกรใจกล้า
แย้มยิ้มพริ้มพักตร์จำนรรจา ด้วยกลมารยาวานร
อันตัวของเจ้าเยาวลักษณ์ ผิวพักตร์เพียงเทพอัปสร
ไม่เคยยากลำบากอดนอน ดวงสมรมัวคล้ำโรยไป
ขอเชิญโฉมเฉลาเยาวเรศ ดวงเนตรผู้ร่วมพิสมัย
คืนเข้ามหาปราสาทชัย ให้สำราญฤทัยเยาวมาลย์
ว่าพลางจูงกรวรนาฏ ลงจากอาสน์แก้วมุกดาหาร
ไปยังปราสาทสุรกานต์ สาวสนมบริวารก็ตามมา ฯ
๏ ครั้นถึงนั่งเหนือแท่นทอง ในห้องไสยาสน์ของยักษา
แอบองค์มณโฑกัลยา แล้วมีวาจาอันสุนทร ฯ
๏ ดูก่อนเจ้าผู้จำเริญสวาท นุชนาฏนิ่มเนื้อนวลสมร
แต่พี่ยกพลไปราญรอน ต่อกรด้วยสองมนุษย์
เสียหมู่จตุรงค์โยธา แสนสุรเสนานับสมุทร
ไม่มีผู้ใดจะต่อยุทธ์ สิ้นสุดสุริย์วงศ์พงศ์พันธุ์
นี่หากว่าพี่ได้เจ้า จึ่งล้างเหล่าไพรีอาสัญ
แต่นี้จะเป็นสุขทุกนิรันดร์ ทั่วทั้งขอบขัณฑเสมา ฯ
๏ เมื่อนั้น นางมณโฑเยาวยอดเสน่หา
ได้ฟังมธุรสวาจา กัลยาสนองพระวาที
แต่ศึกมาติดพระนคร อกเมียเร่าร้อนดั่งเพลิงจี่
เดชะความสัตย์ข้าภักดี จึ่งสำเร็จพิธีดั่งใจ
พระองค์สังหารปัจจามิตร สุดสิ้นชีวิตหาเหลือไม่
ตัวข้ายินดีเป็นพ้นไป ดั่งได้สวรรค์ชั้นฟ้า ฯ
๏ เมื่อนั้น วายุบุตรวุฒิไกรใจกล้า
ยิ้มแล้วจึ่งกล่าววาจา แต่พี่เคี่ยวฆ่าไพรี
ทั้งเจ็ดวันเจ็ดคืนไม่ยั้งหยุด ปิ้มจักสิ้นสุดกำลังพี่
พึ่งได้สบายในวันนี้ จะขอชมเทวีให้สำราญ
ว่าพลางอิงแอบแนบชิด จุมพิตด้วยความเกษมสานต์
ค่อยประคองต้องดวงปทุมาลย์ ซาบซ่านในรสกรีฑา
ภุมรินร่อนลงประจงเคล้า เรณูเสาวคนธ์บุปผา
เป็นละอองต้องทั่วกายา ก็สมเจตนาวานร ฯ
๏ เมื่อนั้น นวลนางมณโฑดวงสมร
สำคัญว่าท้าวยี่สิบกร บังอรเพลิดเพลินจำเริญใจ
ทั้งยินดีที่จะเลื่องลือนาม สิ้นเสี้ยนสงครามศึกใหญ่
ดับเข็ญเป็นสุขทั้งกรุงไกร ด้วยได้นํ้าทิพย์วารี
ยิ่งแสนบันเทิงเริงจิต อิงแอบแนบชิดกระบี่ศรี
สำรวลยวนยั่วยินดี อยู่ยังแท่นมณีไสยา ฯ
๏ บัดนั้น ฝ่ายชมพูพานทหารกล้า
ครั้นหนุมานผู้ศักดา พานางมณโฑขึ้นไป
กับหมู่วานรทั้งนั้น ชวนกันล้างโรงพิธีใหญ่
ราชวัติฉัตรธงที่ปักไว้ หักเสียไม่เป็นสมประดี ฯ
๏ เมื่อนั้น หนุมานผู้ชาญชัยศรี
เสร็จสมมณโฑเทวี กระบี่จึ่งกล่าวด้วยมารยา ฯ
๏ เจ้าผู้จำเริญสิริลักษณ์ องค์อัคเรศเสน่หา
อันซึ่งพี่กลับเข้ามา หวังจะแจ้งกิจจาแก่ทรามวัย
ว่ามนุษย์กับพวกพานรินทร์ ตายสิ้นหาหลอเหลือไม่
แต่ไอ้พิเภกจังไร มันหนีเข้าในพนาดร
เกลือกว่าจะกลับมาแก้กัน ให้พวกมันเป็นขึ้นเหมือนแต่ก่อน
ตัวพี่จะลาบังอร ยกหมู่นิกรโยธา
ออกไปไล่จับไอ้สาธารณ์ ผลาญเสียให้สิ้นสังขาร์
เสียบไว้ยังที่ทวารา อย่าให้ใครดูเยี่ยงมัน ฯ
๏ ว่าพลางย่างเยื้องจากอาสน์ อันโอภาสพรรณรายฉายฉัน
ลงจากปราสาทสุวรรณ จรจรัลมาเกยรูจี ฯ
๏ ครั้นถึงจึ่งขึ้นคชาธาร พร้อมหมู่ทหารกระบี่ศรี
ออกจากลงกาธานี มิให้อสุรีสงกา ฯ
๏ มาใกล้ที่สนามรณยุทธ์ ก็หยุดอยู่ริมเชิงภูผา
สามนายผู้มีศักดา กับพวกโยธาวานร
กลับกลายจากเพศอสุรินทร์ คืนเป็นกระบิลเหมือนแต่ก่อน
พากันลัดป่าพนาดร บทจรมาเฝ้าพระจักรี ฯ
๏ ครั้นถึงสามนายบังคมทูล นเรนทร์สูรธิราชเรืองศรี
ตามซึ่งได้ล้างพิธี ถ้วนถี่เสร็จสิ้นทุกประการ ฯ
๏ เมื่อนั้น พระทรงภพลบโลกทุกสถาน
ฟังสามกระบี่ปรีชาชาญ ดั่งได้ผ่านฟ้าสุราลัย
จึ่งมีพระราชบัญชา ชมวายุบุตรทหารใหญ่
ตัวท่านผู้มีปรีชาไว ทำการสิ่งใดก็ลํ้าลึก
ซึ่งจะพรรณนาความชอบ อันประกอบทำไว้ไม่รู้ตรึก
ใช้ไหนได้ดั่งใจนึก เป็นเขี้ยวศึกคู่สร้างของเรามา
อันนิลนนท์ชมพูพาน ความชอบของท่านก็หนักหนา
ควรที่เป็นอัครโยธา จะหาไหนเปรียบไม่เทียบทัน
ว่าแล้วสั่งลูกพระอาทิตย์ ผู้มีฤทธิแรงแข็งขัน
ให้ขับวานรทั้งนั้น เข้าไล่โรมรันอสุรี ฯ
๏ บัดนั้น สุครีพผู้ชาญชัยศรี
รับสั่งสมเด็จพระจักรี ขุนกระบี่ก็ร้องประกาศไป
บัดนี้คำแหงหนุมาน ล้างพิธีการเสียได้
ชาวเราจงเร่งเข้าชิงชัย ลุยไล่หักเอาให้พร้อมกัน ฯ
๏ บัดนั้น ฝ่ายพวกวานรพลขันธ์
ต่างตนขบเขี้ยวเคี้ยวฟัน หนุนเข้าโรมรันทันที ฯ
๏ อสุรกายไม่รอต่อกร กลัวฤทธิรอนกระบี่ศรี
แตกตายหายไปกับปถพี ซากผีไม่เห็นประจักษ์ตา ฯ
๏ เมื่อนั้น ท้าวราพณาสูรยักษา
เห็นวานรไล่รุกบุกมา โยธาสุรกายก็หายไป
ทั้งน้ำทิพย์ที่ประก็สิ้นลง ใครจะเอามาส่งก็หาไม่
โกรธาขับพญาคชไกร ออกไล่โจมแทงวานร ฯ
๏ พุ่งซัดอาวุธลงมา สำแดงศักดาดั่งไกรสร
พลลิงแตกย่นไม่ทนกร ด้วยฤทธิรอนอสุรี ฯ
๏ เมื่อนั้น พระกฤษณุรักษ์เรืองศรี
เห็นทศกัณฐ์ขับช้างเข้าราวี กระบี่แตกยับทับกัน
จึ่งจับพรหมาสตร์ศรชัย อันปราบได้ทั่วทั้งสรวงสวรรค์
พาดสายน้าวหน่วงยืนยัน ทรงธรรมแผลงไปด้วยศักดา ฯ
๏ สำเนียงดั่งเสียงลมกาล สะเทือนสะท้านทุกทิศา
ต้องทศกัณฐ์อสุรา กายาตลอดด้วยฤทธี ฯ
๏ เมื่อนั้น องค์ท้าวสิบพักตร์ยักษี
ต้องศรเจ็บชั้าทั้งอินทรีย์ ดั่งหนึ่งชีวีจะวายปราณ
แข็งใจดำรงกายา เหนือคอคชาตัวหาญ
คิดคุณพรหเมศอันชัยชาญ ขุนมารร่ายวิทยามนต์ ฯ
๏ ครั้นครบเจ็ดคาบก็เป่าลง แล้วลูบไปทั่วองค์สามหน
ศรนั้นก็หลุดด้วยฤทธิรณ บาดแผลกับตนก็ไม่มี
จึ่งชักศรสิทธิ์ขึ้นพาดสาย หมายองค์พระรามเรืองศรี
น้าวหน่วงด้วยกำลังอินทรีย์ อสุรีผาดแผลงไปด้วยฤทธิ์ ฯ
๏ พระสุธาอากาศก็หวาดไหว สนั่นไปถึงชั้นดุสิต
ต้องหมู่วานรปัจจามิตร ล้มตายอกนิษฐ์ดาษดา ฯ
๏ เมื่อนั้น พระจักรรัตน์แก้วนาถา
เห็นวานรสุดสิ้นชีวา ด้วยศรอสุรากลาดไป
จึ่งชักพรหมาสตร์ฤทธิรงค์ อันทรงกำลังแผ่นดินไหว
พาดสายน้าวหน่วงด้วยว่องไว ภูวไนยก็แผลงไปทันที ฯ
๏ ต้องหมู่พลมารล้มตาย ด้วยฤทธิ์พระนารายณ์เรืองศรี
ทั้งช้างทรงขององค์อสุรี ล้มกับปถพีวายปราณ ฯ
๏ เมื่อนั้น ท้าวราพณาสูรใจหาญ
เสียพลเสียพญาคชาธาร ขุนมารกริ้วโกรธพิโรธนัก
ยืนอยู่กับพื้นปถพี อสุรีกวัดแกว่งพระแสงจักร
หมายองค์พระรามพระลักษมณ์ พญายักษ์ขว้างไปด้วยศักดา ฯ
๏ โชติช่วงดั่งดวงทินกร เวียนร่อนรอบราชรัถา
สำเนียงอื้ออึงเป็นโกลา ไหวหวาดฟากฟ้าธาตรี ฯ
๏ เมื่อนั้น พระทรงภพลบโลกเรืองศรี
เห็นจักรยักษ์สำแดงฤทธี ภูมีจับศรพาลจันทร์
พาดสายกรายกรเงื้อง่า งามสง่าดั่งเทพรังสรรค์
น้าวหน่วงด้วยกำลังยืนยัน ทรงธรรม์ก็ผาดแผลงไป ฯ
๏ แผ่นดินสองแสนสี่หมื่นโยชน์ ก็อุโฆษกัมปนาทหวาดไหว
ต้องจักรละเอียดลงทันใด วานรคืนได้ชีวิตมา ฯ
๏ เมื่อนั้น ทศเศียรสุริย์วงศ์ยักษา
รณรงค์จนสิ้นสาตรา อสุราขัดสนเป็นพ้นนัก
ทั้งสองโอรสก็บรรลัย ให้ระทดพระทัยดั่งต้องจักร
หิวโหยโรยแรงเหนื่อยพักตร์ พญายักษ์เพียงสิ้นสมประดี ฯ
๏ บัดนั้น ฝ่ายพลนิกรกระบี่ศรี
เห็นทศพักตร์ไม่ต่อตี ก็ทำทีเยาะเย้ยอสุรา
เหวยเหวยดูก่อนทศกัณฐ์ วันนี้เคี่ยวขับเป็นหนักหนา
ทั้งรี้พลพหลโยธา เห็นมากยิ่งกว่าทุกครั้ง
ช่างได้ใครมาเป็นอาจารย์ ประกอบการในกิจพิธีขลัง
เหตุไรไม่รบจึ่งรอรั้ง ละล้าละลังด้วยอันใด
หรือสิ้นน้ำทิพย์วารี ที่ดาบสินีทำให้
สาละวนหลับตาชิงชัย ไม่รู้เหตุใหญ่ในลงกา
เมื่อกี้พายุวุ่นวาย แล้วอาศรมทลายกระมังหนา
จึ่งไม่เห็นเอานํ้ามนต์มา รดศพโยธาอสุรี ฯ
๏ เมื่อนั้น ท้าวยี่สิบกรยักษี
ได้ฟังดั่งต้องอสุนี เอะเหตุจะมีประการใด
ชะรอยว่าพวกปัจจามิตร ล้างพิธีกิจเสียได้
มันจึ่งเยาะเย้ยไยไพ ล่วงเอาความในมาเจรจา
ครั้นกูจะอยู่สู้รบ สุริยาก็พลบลงหนักหนา
จำจะเลิกกลับเข้าลงกา ให้แจ้งกิจจาว่าร้ายดี
คิดแล้วจึ่งกล่าวสุนทร ดูก่อนพระรามเรืองศรี
เราสองสัประยุทธ์ราวี บัดนี้ก็เข้าสนธยา
ท่านจงเลิกทัพกลับไป ยังตำหนักไพรในป่า
ฝ่ายเราก็จะเข้าไปลงกา พรุ่งนี้จึ่งมารบกัน ฯ
๏ เมื่อนั้น พระตรีภูวไนยรังสรรค์
ฟังทศเศียรกุมภัณฑ์ ทรงธรรม์ยิ้มแล้วตอบไป
ซึ่งท่านจะกลับเข้าธานี ทั้งนี้ก็ตามอัชฌาสัย
ว่าแล้วให้เลิกพลไกร ไปยังสุวรรณพลับพลา ฯ
๏ เมื่อนั้น ทศเศียรสุริย์วงศ์ยักษา
ครั้นพระรามเลิกพลโยธา อสุราก็รีบเข้าธานี ฯ
๏ เดินทางมาตามทิวทุ่ง หว่างวุ้งแนวเนินคีรีศรี
อกใจไม่เป็นสมประดี อสุรีคำนึงถึงลูกรัก ฯ
๏ โอ้ทศคีรีวันคีรีธร ฤทธิรอนปราบได้ทั้งไตรจักร
ควรหรือมาตายด้วยรามลักษมณ์ ดั่งใช่วงศ์ยักษ์เลิศไกร
แต่เจ้ากำเนิดเกิดมา จะได้เลี้ยงรักษาก็หาไม่
องค์พระสหายร่วมใจ ขอไปไว้สืบพงศ์พันธุ์
มีจิตคิดความกตัญญู มาสู้เสียชีวาอาสัญ
นิจจาเอ๋ยองค์ท้าวอัศกรรณ จะนับวันคอยลูกทุกเวลา
ร่ำพลางอาดูรพูนเทวษ ชลเนตรอาบพักตร์ยักษา
ให้แค้นขัดอัดอั้นตันอุรา จนเข้าในลงกาเวียงชัย ฯ
๏ เมื่อนั้น ทศเศียรสุริย์วงศ์ยักษา
ครั้นพระรามเลิกพลโยธา อสุราก็รีบเข้าธานี ฯ
๏ เดินทางมาตามทิวทุ่ง หว่างวุ้งแนวเนินคีรีศรี
อกใจไม่เป็นสมประดี อสุรีคำนึงถึงลูกรัก ฯ
๏ โอ้ทศคีรีวันคีรีธร ฤทธิรอนปราบได้ทั้งไตรจักร
ควรหรือมาตายด้วยรามลักษมณ์ ดั่งใช่วงศ์ยักษ์เลิศไกร
แต่เจ้ากำเนิดเกิดมา จะได้เลี้ยงรักษาก็หาไม่
องค์พระสหายร่วมใจ ขอไปไว้สืบพงศ์พันธุ์
มีจิตคิดความกตัญญู มาสู้เสียชีวาอาสัญ
นิจจาเอ๋ยองค์ท้าวอัศกรรณ จะนับวันคอยลูกทุกเวลา
ร่ำพลางอาดูรพูนเทวษ ชลเนตรอาบพักตร์ยักษา
ให้แค้นขัดอัดอั้นตันอุรา จนเข้าในลงกาเวียงชัย ฯ
๏ แลเห็นโรงพิธีการ แหลกลาญไม่สมประดีได้
ยิ่งมีความตระหนกตกใจ ก็รีบไปปราสาทรูจี ฯ
๏ ครั้นถึงห้องแก้วไสยาสน์ เห็นมณโฑอัครราชมเหสี
ลดองค์ลงใกล้นางเทวี แล้วมีพจนารถบัญชา
ดูก่อนโฉมเฉลาเยาวลักษณ์ ดวงจักษุยอดเสน่หา
ตัวเจ้าสิตั้งจรรยา ว่าจะส่งนํ้าทิพย์ให้เนื่องไป
สงครามครั้งนี้เรารอนราญ หมายการจะเอาชนะได้
ด้วยหมู่ปีศาจออกชิงชัย ลิงไพรแตกยับทุกที
เคี่ยวขับสัประยุทธ์กันหนักหนา ด้วยกำลังศักดาภูตผี
จนสิ้นนํ้าทิพย์ของเทวี จึ่งเสียทีแก่หมู่ปัจจามิตร
ทั้งฝูงปีศาจก็สูญหาย รี้พลล้มตายอกนิษฐ์
เมื่อสงครามยังตั้งประชิด ติดพันตอบตีชิงชัย
เหตุใดองค์อัครชายา ไม่ส่งทิพย์ธาราออกไปให้
รื้อโรงพิธีเสียว่าไร น้อยใจเป็นพ้นพันทวี ฯ
๏ เมื่อนั้น นวลนางมณโฑมารศรี
ได้ฟังพระราชวาที เทวีตะลึงทั้งกายา
ก้มเกล้ากราบลงกับบาท พระสามีธิราชนาถา
จึ่งทูลสนองพระบัญชา เป็นไฉนมาว่าดั่งนี้
พระองค์สิเลิกพลมาร หมู่โยธาหาญยักษี
กับการุณราชอสุรี กลับเข้าธานีว่ามีชัย
พาข้าออกจากพิธีกรรม์ พร้อมสนมกำนัลน้อยใหญ่
มายังห้องแก้วแววไว ที่ในแท่นทิพย์ไสยา
บอกว่าพิเภกอสุรี หนีได้ซอกซอนอยู่กลางป่า
พระองค์กลับยกโยธา ออกไปตามหากุมภัณฑ์
เป็นไฉนมาว่าดั่งนี้ได้ น้อยใจปิ้มชีพอาสัญ
ไม่ทันจะช้าข้ามวัน กำนัลก็รู้ทุกนารี ฯ
๏ เมื่อนั้น ท้าวยี่สิบกรยักษี
ได้ฟังตะลึงทั้งอินทรีย์ ดั่งหนึ่งชีวีจะวายปราณ
ชะรอยมณโฑนี้หลงเล่ห์ โว้เว้กับไอ้เดียรัจฉาน
อันซึ่งกระบี่หนุมาน วานนี้กูคิดประหลาดใจ
เมื่อทัพต่อทัพเข้ารับรบ จะพบเห็นหน้ามันก็หาไม่
ทั้งวานรร้องเย้ยไยไพ กริ่งใจอยู่แล้วแต่กลางวัน
ครั้นจะถามการุณราช ใครรู้จะประมาทเย้ยหยัน
อดสูแก่หมู่กุมภัณฑ์ จะต้องการอันใดที่ไหนมี
คิดแล้วจึ่งกล่าวสุนทร ดูก่อนผู้มิ่งมารศรี
เจ้าอย่ากังขาราคี ตัวพี่มิได้เข้ามา
หนุมานมันแกล้งแปลงกาย เพทุบายมิให้กังขา
ฝ่ายเจ้าไม่ทันสงกา จึ่งเสียวิทยาพิธีกรรม์ ฯ
๏ เมื่อนั้น นวลนางมณโฑสาวสวรรค์
ได้ฟังดั่งใครมาฟาดฟัน กัลยาเพียงสิ้นชีวี
คิดความอัปยศอดสู ไม่แลดูพักตร์ท้าวยักษี
กอดบาทภัสดาเข้าโศกี สลบไปในที่ไสยา ฯ
๏ เมื่อนั้น ทศเศียรสุริย์วงศ์ยักษา
เห็นนางแสนโศกโศกา กัลยาแน่นิ่งไม่ติงกาย
มีความเสน่หาอาวรณ์ ทุกข์ร้อนตกใจใจหาย
สำคัญสัญญาว่าเมียตาย วุ่นวายไม่เป็นสมประดี
ยอกรช้อนเกศนงลักษณ์ ขึ้นวางเหนือตักยักษี
พิศพักตร์อัครราชเทวี อสุรีครวญคร่ำรำพัน ฯ
๏ โอ้ว่ามณโฑเจ้าพี่เอ๋ย ทรามเชยผู้มิ่งเมียขวัญ
เคยร่วมสุขร่วมทุกข์มาด้วยกัน ร่วมชีพชีวันร่วมใจ
ถึงเจ้าเสียกลเสียตัว จะตรีชาว่าชั่วก็หาไม่
ควรหรือมาม้วยบรรลัย หนีพี่ไปได้ดั่งนี้
ร่ำพลางกอดองค์อัคเรศ ชลเนตรนองเนตรยักษี
แสนทุกข์แสนเทวษแสนทวี โศกีเพียงสิ้นชีวา ฯ
๏ ครั้นค่อยระงับดับโศก ซึ่งวิโยคเศร้าโทมนัสสา
จึ่งเอาสุคนธ์วารีมา ลูบไล้กายาอรไท ฯ
๏ เมื่อนั้น มณโฑเยาวยอดพิสมัย
ครั้นต้องรสสุคนธ์เย็นใจ ทรามวัยคืนได้สมประดี
ความอายความกลัวเป็นพ้นนัก ลดลงจากตักท้าวยักษี
สองกรข้อนทรวงเข้าโศกี เสียทีเกิดมาให้ป่วยการ
เสียแรงเป็นชาวไกรลาส เสียรู้แก่ชาติเดียรัจฉาน
เสียตัวชั่วช้าอัประมาณ เสียทั้งการกิจพิธีกรรม์
เสียเกียรติพระจอมมงกุฎเกศ เสียเดชสุริย์วงศ์รังสรรค์
พระองค์อย่าไว้ชีวัน ทรงธรรม์ฆ่าเสียให้มรณา
จึ่งจะสิ้นความอายขายบาท พระพงศ์พรหมธิราชนาถา
ทูลพลางสะอื้นโศกา ดั่งว่าจะม้วยชีวี ฯ
๏ เมื่อนั้น องค์ท้าวสิบพักตร์ยักษี
ฟังนางรำพันโศกี อสุรีสะท้อนถอนใจ
รับขวัญแล้วกล่าวสุนทร ดูก่อนเยาวยอดพิสมัย
เจ้าอย่าเร่าร้อนฤทัย พี่ไม่ถือโทษกัลยา
ใช่ว่านุชน้องไม่ครองสัจ วิบัติในความเสน่หา
ทั้งนี้เป็นกรรมเวรา แก้วตาอย่าสะเทินเขินใจ
ถึงเจ้าเสียกิจพิธีการ ใช่จะรอนราญมันไม่ได้
อันมนุษย์กับวานรไพร อย่าสงสัยว่าจะรอดชีวี
ว่าพลางอิบแอบแนบชิด จุมพิตด้วยความเกษมศรี
ชวนองค์อัครราชเทวี เข้าที่สิริไสยา
สองกษัตริย์ร่วมอาสน์ร่วมเขนย ร่วมภิรมย์ชมเชยเสน่หา
ด้วยความยินดีปรีดา อสุราก็หลับสนิทไป ฯ
๏ ครั้นถึงปัจจุสมัยไก่ขัน สุริยันเยี่ยมยอดเนินไศล
สระสรงทรงเครื่องอำไพ ภูวไนยออกพระโรงรูจี ฯ
๏ ลดองค์ลงเหนือบัลลังก์รัตน์ ภายใต้เศวตฉัตรเฉลิมศรี
ท่ามกลางอสูรเสนี จึ่งมีพระราชโองการ
เหวยเหวยดูรามโหทร จงเตรียมนิกรทวยหาญ
กูจะยกพหลพลมาร ไปผลาญมนุษย์กับลิงไพร ฯ
๏ บัดนั้น มโหทรเสนาผู้ใหญ่
รับสั่งพระองค์ทรงภพไตร บังคมไหว้แล้วรีบออกมา ฯ
๏ เกณฑ์ทัพเป็นเบญจเสนี ให้เพชรราวีเป็นกองหน้า
คุมพลร้อยโกฏิอสุรา ล้วนขี่อาชาเผ่นทะยาน
เกียกกายให้เพชราวุธ ผู้มีฤทธิรุทรกล้าหาญ
คุมพลร้อยโกฏิหมู่มาร พื้นขี่คชสารซับมัน
กองหลวงพันโกฏิอสุรี ล้วนขี่คชสีห์ตัวขยัน
ยุกกระบัตรรณสิทธิ์กุมภัณฑ์ พลนั้นขี่แรดร้ายแรง
กองหลังตั้งให้รณศักดิ์ คุมพหลพลยักษ์เข้มแข็ง
ขี่เสือสิงโตโคแดง ร้อยโกฏิเหี้ยมแหงทั้งสองกอง
ล้วนใส่เกราะนวมสวมหมวก ทุกพวกตั้งกระบวนเป็นแถวท่อง
กวัดแกว่งอาวุธลำพอง เล่นประลองฤทธิ์เริงเป็นโกลา ฯ
๏ เมื่อนั้น ท้าวยี่สิบกรยักษา
ครั้นเสร็จซึ่งจัดโยธา มาเข้าที่สรงสาคร ฯ
๏ ทรงสุคนธารสรวยริน หอมตลบอบกลิ่นเกสร
สอดใส่สนับเพลาเชิงงอน อุทุมพรภูษาท้องพัน
ชายไหวปลายสะบัดชายแครง ฉลององค์เครือแย่งกระหนกคั่น
เกราะแก้วสุรกานต์สังวาลวัลย์ ทับทรวงกุดั่นชมพูนุท
ตาบทิศเฟื่องห้อยพลอยเพชร ทองกรมังกรเกล็ดประดับบุษย์
พาหุรัดธำมรงค์เรือนครุฑ สิบเศียรทรงมงกุฎกรรเจียกจร
ห้อยห่วงกุณฑลดอกไม้ทัด ประดับด้วยเนาวรัตน์ประภัสสร
จับอาวุธครบยี่สิบกร บทจรมาขึ้นพิชัยรถ ฯ
๏ รถเอยรถทรง ดุมแก้วกำกงอลงกต
เรือนแปรกแอกอ่อนงอนชด ชั้นลดช่อตั้งบัลลังก์ลอย
รายรูปคนธรรม์คันธัพ ทวยรับบุษบกกระหนกห้อย
หน้าบันชั้นเหมประดับพลอย ห้ายอดสุกย้อยด้วยโกเมน
เทียมพญาสีหราชสองพัน โลทันแกว่งหอกกลอกเขน
เครื่องสูงบังแสงสุริเยนทร์ เกณฑ์แห่แตรสังข์ฆ้องชัย
เสียงปี่เสียงกลองก้องกึก เสียงพลโห่ฮึกแผ่นดินไหว
ผงคลีมืดคลุ้มอโณทัย เร่งพวกพลไกรยาตรา ฯ
๏ ครั้นถึงให้หยุดจตุรงค์ ตั้งลงตามแถวแนวป่า
โดยกระบวนพยุห์ที่ยกมา ในมหาชัยภูมิสวัสดี ฯ
๏ เมื่อนั้น พระจักรรัตน์แก้วเรืองศรี
ไสยาสน์ในราษราตรี เหนือที่แท่นทิพย์อลงกรณ์
ดาวเดือนเลื่อนลับโพยมหน สุริยนส่องแสงประภัสสร
นางชะนีโหยไห้ในดงดอน สกุณีบินร่อนหากัน
การะเวกเร่าร้องถวายเสียง สำเนียงไก่แก้วขานขัน
แมลงภู่เชยซาบบุษบัน พากลิ่นคันธรสรวยริน ฯ
๏ สระสรงทรงเครื่องเนาวรัตน์ พระหัตถ์นั้นจับธนูศิลป์
ยุรยาตรนาดกรายดั่งหงส์บิน ออกหมู่พานรินทร์โยธา ฯ
๏ ลดองค์ลงเหนือบัลลังก์อาสน์ แสนเสนามาตย์พร้อมหน้า
พอได้ยินเสียงโห่โกลา สนั่นมาถึงที่พลับพลาชัย
จึ่งมีพระราชบรรหาร ถามโหราจารย์ผู้ใหญ่
อันซึ่งสำเนียงเกรียงไกร คือใครยกออกมาราวี
จะเป็นสุริย์วงศ์พงศ์พันธุ์ ของท้าวทศกัณฐ์ยักษี
หรือตัวพญาอสุรี เรานี้สงสัยในวิญญาณ์ ฯ
๏ บัดนั้น พญาพิเภกยักษา
ได้ฟังพระราชบัญชา อสุราก็จับยามไป
ทั้งอัศกาลแลตรีเนตร สังเกตตามที่คัมภีร์ไสย
ก็รู้จะแจ้งไม่แคลงใจ บังคมไหว้สนองพระโองการ
อันทัพซึ่งยกออกมานี้ ใช่วงศ์อสุรีลูกหลาน
คือท้าวทศเศียรขุนมาร ยกพวกพลหาญมาราญรอน ฯ
๏ เมื่อนั้น พระนารายณ์สุริย์วงศ์ทรงศร
ได้ฟังโหราพยากรณ์ ภูธรสั่งน้องพาลี
จงเตรียมพหลโยธา เสนานิกรกระบี่ศรี
เราจะยกออกไปราวี ต่อตีด้วยท้าวทศกัณฐ์ ฯ
๏ บัดนั้น สุครีพฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ เกณฑ์ทหารทั้งสองพระนคร เลือกล้วนฤทธิรอนแกล้วกล้า
สิบหมู่เพียบพื้นพระสุธา เริงร่าขบเขี้ยวเคี้ยวฟัน
แต่ละตนล้วนมีศักดาเดช อาจปล้นเทเวศในสวรรค์
บ้างประกวดอวดซึ่งกำลังกัน ต่างขันจะหักปัจจามิตร
ใส่เสื้อต่างต่างทุกตัว หัวนั้นล้วนโพกผ้าตะบิด
อาจช้อนชูดวงพระอาทิตย์ ปลิดเอาดาวเดือนได้ดั่งใจ
ล้วนถือสาตราอาวุธ สำแดงฤทธิรุทรแผ่นดินไหว
ตั้งเป็นกระบวนทัพชัย แน่นไปทั้งหน้าพลับพลา ฯ
๏ เมื่อนั้น พระกฤษณุรักษ์นาถา
กับองค์พระศรีอนุชา มาเข้าที่สรงวาริน ฯ
๏ สองกษัตริย์ชำระสระสนาน สุคนธ์ธารเกสรขจรกลิ่น
สนับเพลาเครือวงเป็นหงส์บิน รายพลอยโกมินพรายพรรณ
ภูษาต่างสีเชิงยก ฉลุทองช่องกระจกกระหนกคั่น
ฉลององค์พื้นม่วงดวงสุวรรณ รัดอกกุดั่นอลงกรณ์
ทับทรวงประดับมุกดาหาร ตาบทิศสังวาลประภัสสร
พาหุรัดนพรัตน์อรชร ทองกรรูปวาสุกรีกราย
ทรงมหาธำมรงค์เรือนเก็จ มงกุฎเพชรรุ้งร่วงฉานฉาย
กรรเจียกจรกุณฑลทับทิมพราย งามคล้ายเทเวศทั้งสององค์
ต่างขัดพระขรรค์แล้วจับศร กรายกรย่างเยื้องดำเนินหงส์
พร้อมหมู่ทหารชาญณรงค์ เสด็จมาทรงรถสุพรรณพราย ฯ
๏ เวเอยเวไชยันต์ ประดับแก้วเก้าชั้นจำรัสฉาย
ดุมวงกงจักรจำหลักลาย ธงชายปลายงอนวิไลวรรณ
แท่นท้ายรายรูปเทพบุตร นาคครุฑกินรีเคียงคั่น
เสาแก้วกาบบังกระจังบัน กระหนกชั้นช่อห้อยอลงการ
เทียมด้วยสินธพเทเวศ สำแดงเดชเริงร้องลำพองหาญ
มาตุลีขี่ขับเผ่นทะยาน ฝีเท้าเร็วปานดั่งลมพัด
พระลักษมณ์นั่งหน้าประนมกร เครื่องสูงจามรกรรชิงฉัตร
โยธาเบียดเสียดเยียดยัด ขนัดกลองฆ้องขานประสานกัน
วานรโห่เร้าเอาฤกษ์ เอิกเกริกโกลาสุธาลั่น
ผงคลีมืดคลุ้มชอุ่มควัน ขับพวกพลขันธ์รีบไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาทัพใหญ่
ตั้งลงที่ริมชายไพร มั่นไว้ดูกำลังอสุรี ฯ
๏ เมื่อนั้น ท้าวทศพักตร์ยักษี
เห็นพระรามทรงรถมณี ยกพลกระบี่ออกมา
จึ่งมีพระราชบรรหาร สั่งเสนามารทัพหน้า
จงขับพวกพลโยธา เข้าไล่เข่นฆ่าวานร ฯ
๏ บัดนั้น จึ่งเพชราวีชาญสมร
รับสั่งองค์ท้าวยี่สิบกร ก็ต้อนทหารเข้าชิงชัย ฯ
๏ บัดนั้น ฝ่ายหมู่พลมารน้อยใหญ่
ต่างตนสำแดงฤทธิไกร เข้าไล่หักโหมโจมตี ฯ
๏ ปีกซ้ายปีกขวากระหนาบกัน กองกลางทะลวงฟันกระบี่ศรี
หนุนแน่นแล่นรุกคลุกคลี อสุรีไม่คิดชีวา ฯ
๏ บัดนั้น ฝ่ายพลกระบี่ทัพหน้า
แยกกองออกรับเป็นปีกกา แล้วตีประดาเข้าไป ฯ
๏ เป็นหมู่หมู่เหล่าเหล่าจับกัน พัลวันต่างหนีต่างไล่
มือตบตีนถีบว่องไว พลมารมิได้ทานฤทธิ์
ล้มตายย่อยยับลงกับกร เกลื่อนกลาดซับซ้อนอกนิษฐ์
แตกพ่ายกระจายไปทุกทิศ วานรไล่ติดตามตี ฯ
๏ บัดนั้น สี่นายทหารยักษี
เห็นพลแตกยับไม่สมประดี กระบี่ไล่รุกบุกมา
ต่างตนกริ้วโกรธกระทืบบาท ผาดเสียงสิงหนาทดั่งฟ้าผ่า
กวัดแกว่งตระบองเป็นโกลา ออกรับหน้าตีกระบี่ไพร ฯ
๏ หวดซ้ายป่ายขวากุลาหล วานรไม่ทนกำลังได้
วิ่งแยกแตกย่นลงไป ด้วยฤทธิไกรกุมภัณฑ์ ฯ
๏ บัดนั้น ฝ่ายนิลเอกนิลขัน
สุรเสนสุรการชาญฉกรรจ์ เห็นสี่ยักษ์นั้นตีกระบี่มา
โกรธาขบเขี้ยวเคี้ยวกราม คำรามเขม้นเข่นฆ่า
ชักตรีกวัดแกว่งเป็นโกลา ทะยานมาไล่สี่อสุรี ฯ
๏ สุรเสนศักดาวรารุทร จับเพชราวุธยักษี
สุรการผู้เรืองฤทธี จับเพชรราวีขุนมาร
นิลเอกนั้นจับรณศักดิ์ โหมหักเอาด้วยกำลังหาญ
นิลขันโลดโผนโจนทะยาน เข้ารอนราญรณสิทธิ์อสุรา ฯ
๏ บัดนั้น สี่นายทหารยักษา
รับกรรอนราญไปมา โถมจับวานรทั้งสี่ตน ฯ
๏ แปดนายรบชิดไม่ถอยหนี ยักษ์ตีลิงฟันกันสับสน
ต่างหาญต่อกล้าอดทน ต่างตนไม่งดลดกัน ฯ
๏ บัดนั้น ทหารพระนารายณ์รังสรรค์
ปัดกรรอนรบกุมภัณฑ์ ขบฟันโลดโผนโจนตี ฯ
๏ สี่นายฉวยจับสี่ยักษ์ หักเอาด้วยฤทธิ์กระบี่ศรี
ฟาดลงกับพื้นปถพี อสุรีก็สิ้นชีวา ฯ
๏ เมื่อนั้น ท้าวยี่สิบกรยักษา
ยืนรถอยู่กลางโยธา เห็นสี่เสนาบรรลัย
สิบปากเคี้ยวกรามคำรามรน สุธาดลกัมปนาทหวาดไหว
จับศรพาดสายแล้วแผลงไป ด้วยฤทธิไกรกุมภัณฑ์ ฯ
๏ สำเนียงเสียงดั่งพระเมรุทรุด พระสมุทรบาดาลเลื่อนลั่น
วานรตายยับทับกัน ด้วยศักดาอันราวี ฯ
๏ เมื่อนั้น พระอวตารผู้ชาญชัยศรี
เห็นศรทศกัณฐ์อสุรี ต้องพลกระบี่มรณา
จึ่งจับพรหมาสตร์ขึ้นพาดสาย พระเนตรหมายเขม้นเข่นฆ่า
น้าวหน่วงด้วยกำลังฤทธา ผ่านฟ้าก็ผาดแผลงไป ฯ
๏ ต้องรถที่ทศกัณฐ์ทรง หักลงไม่ทานกำลังได้
ราชสีห์สองพันก็บรรลัย ทั้งพวกพลไกรก็วายปราณ ฯ
๏ เมื่อนั้น ท้าวราพณาสูรใจหาญ
ตกจากรถแก้วสุรกานต์ พญามารกริ้วโกรธพิโรธนัก
สิบเก้าหัตถ์กวัดแกว่งสาตรา กรหนึ่งเงื้อง่าพระแสงจักร
โลดโผนโจนด้วยกำลังยักษ์ ฉวยหักงอนเวไชยันต์ ฯ
๏ เมื่อนั้น พระกฤษณุรักษ์รังสรรค์
เห็นทศเศียรกุมภัณฑ์ บุกบันเข้ามาราวี
จึ่งหวดด้วยคันศรทรง ต้ององค์พญายักษี
หันเหเซไปด้วยฤทธี พระจักรีโจมจับอสุรา ฯ
๏ เท้าซ้ายเหยียบเข่ายืนหยัด พระหัตถ์น้าวเศียรยักษา
กลับกลอกหันเวียนไปมา ผ่านฟ้าตีต้องกุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
หลบหลีกรับรองป้องกัน ขบฟันเข้าไล่ราญรอน ฯ
๏ โจนขึ้นเหยียบเข่าด้วยฤทธิรุทร มือยุดชิงฉวยคันศร
กวัดแกว่งอาวุธสิบเก้ากร ฟันฟอนป้องกันไปมา ฯ
๏ เมื่อนั้น องค์พระจักรกฤษณ์ฤทธิ์กล้า
ถาโถมโจมถีบด้วยบาทา ถูกอกอสุราซวนไป
แล้วชักพระแสงพรหมาสตร์ อันมีอำนาจแผ่นดินไหว
พาดสายน้าวหน่วงว่องไว ภูวไนยผาดแผลงด้วยฤทธี ฯ
๏ ศรชัยไปไล่ราญรอน ตัดกรทศพักตร์ยักษี
ขาดกระเด็นออกจากอินทรีย์ ทั้งยี่สิบหัตถ์ขุนมาร ฯ
๏ เมื่อนั้น องค์ท้าวสิบพักตร์ใจหาญ
กรขาดเจ็บเพียงบรรลัยลาญ พญามารค่อยดำรงกายา
เดชะอำนาจที่ถอดจิต เป็นฤทธิ์คุ้มกายยักษา
กรนั้นกลับติดคืนมา อสุราจับศรแผลงไป ฯ
๏ เป็นพญาภุชฌงศ์นาคราช เกลื่อนกลาดแผ่นดินไม่นับได้
เลิกพังพานพ่นพิษเป็นเปลวไฟ วานรบรรลัยลงด้วยฤทธิ์ ฯ
๏ เมื่อนั้น องค์พระหริรักษ์จักรกฤษณ์
เห็นนาคาเลื้อยไล่มาทุกทิศ ด้วยอำนาจศรสิทธิ์ทศกัณฐ์
อันหมู่วานรโยธี ต้องพิษนาคีอาสัญ
จึ่งจับพรหมาสตร์ยืนยัน พาดสายแล้วลั่นด้วยศักดา ฯ
๏ เป็นพญาครุฑาถาโถม ผ่านโพยมไปกลางเวหา
วางวู่จู่จับนาคา กินเป็นภักษาด้วยฤทธี ฯ
๏ ครั้นแล้วพรหมาสตร์สิทธิศักดิ์ ไปต้องทศพักตร์ยักษี
ตัวขาดออกจากอินทรีย์ สิบเศียรอสุรีก็ปลิวไป
อันหมู่วานรที่ตายนั้น ก็กลับคืนชีวันขึ้นมาได้
ลำพองคะนองฤทธิไกร โห่สนั่นหวั่นไหวเป็นโกลา ฯ
๏ เมื่อนั้น ท้าวราพณาสูรยักษา
เศียรขาดออกจากกายา อสุราไม่ม้วยชีวี
เพราะเหตุด้วยกายไม่มีจิต กลับติดกับตัวยักษี
พิโรธโกรธกริ้วพันทวี อสุรีขึ้นศรยืนยัน ฯ
๏ เมื่อนั้น พระจักรรัตน์แก้วรังสรรค์
ทอดพระเนตรเห็นท้าวทศกัณฐ์ กุมภัณฑ์น้าวศรจะแผลงมา
จึ่งชักพรหมาสตร์พระแสงทรง พระภุชพงศ์พาดสายเงื้อง่า
หมายล้างชีวิตอสุรา ผ่านฟ้าก็ผาดแผลงไป ฯ
๏ ต้องสายธนูขุนมาร ขาดลงไม่ทานกำลังได้
ถูกเจ้าลงกากรุงไกร ทะลุปรุไปทั้งอินทรีย์ ฯ
๏ เมื่อนั้น ทศเศียรสุริย์วงศ์ยักษี
เจ็บปวดเป็นพ้นพันทวี อสุรีร่ายเวทวิทยา ฯ
๏ ครั้นถ้วนคำรบจบมนต์ ลูบลงทั่วตนยักษา
แผลนั้นก็หายดั่งจินดา ด้วยอานุภาพอันเกรียงไกร
จึ่งคิดว่าสายธนูทรง คันนี้มั่นคงไม่หวาดไหว
กูทำสงครามล้วนมีชัย แต่ชันษาได้พันปี
จนอายุษม์ถึงสามโกฏิปลาย สิ่งใดไม่ระคายศรศรี
เมื่อสายศิลป์มาขาดเสียดั่งนี้ มิรู้ที่จะต่อฤทธา
ทั้งกำลังพลังก็หิวโหย อิดโรยบอบช้ำลงหนักหนา
อันหมู่ทหารที่ยกมา ก็ตายกลาดดาษดาเปลืองไป
จำเป็นตัวกูจะเลิกทัพ พรุ่งนี้จะกลับออกมาใหม่
คิดแล้วก็เลิกพลไกร คืนเข้าพิชัยธานี ฯ
๏ เมื่อนั้น พระสฤษดิรักษ์เรืองศรี
เห็นทศกัณฐ์อสุรี เลิกโยธีกลับเข้าพารา
พอพระสุริยาอัสดง เลี้ยวลงลับเหลี่ยมภูผา
พระจึ่งให้กลับโยธา คืนไปพลับพลาสถาวร ฯ
๏ เมื่อนั้น ท้าวราพณาสูรชาญสมร
ครั้นถึงลงกาพระนคร บทจรขึ้นปราสาทรูจี ฯ
๏ ลดองค์ลงเหนือที่ไสยาสน์ กรก่ายนลาฏยักษี
แสนทุกข์แสนเทวษแสนทวี อสุรีทอดถอนวิญญาณ์
โอ้อนิจจาตัวกู ดูอัปลักษณ์เป็นหนักหนา
ตั้งแต่มณโฑต้องหัวมา ศาสตราอาคมก็เสื่อมไป
แต่สงครามมาด้วยไพรี จะเป็นเหมือนครั้งนี้ก็หาไม่
อกเอ๋ยจะทำประการใด จะได้ใครมาช่วยราญรอน
เสียแรงเป็นวงศ์พรหเมศ อันเรืองเดชห้าวหาญชาญสมร
มาแพ้มนุษย์กับวานร อายฝูงนิกรเทวา
คิดคิดก็แสนสุดคิด เจ็บจิตดั่งต้องฟ้าผ่า
แต่กลิ้งกลับสับสนไปมา จนนิทราเคลิ้มหลับในราตรี ฯ
๏ เมื่อนั้น พระสุริย์วงศ์องค์นารายณ์เรืองศรี
ครั้นคํ่าย่ำแสงพระรวี ก็เสด็จเข้าที่บรรทมใน
เสนาะสำเนียงฆ้องกลอง ประโคมยามกึกก้องเสียงใส
วานรนั่งยามตามไฟ สว่างไปรอบสุวรรณพลับพลา
พระพายชายพัดมาอ่อนอ่อน ภูธรเป็นบรมสุขา
นํ้าค้างพรอยพรมลงมา ผ่านฟ้าหลับไปในราตรี ฯ
๏ จนเพลาล่วงปัจฉิมยาม แสงทองอร่ามจำรัสศรี
แซ่เสียงไก่แก้วสกุณี เร่าร้องอึงมี่โบยบิน
เฟื่องฟุ้งสุคนธบุปผา ลมชวยรวยมาตลบกลิ่น
ดั่งสุคนธาทิพย์ในเมืองอินทร์ พระทรงศิลป์สำราญพระทัยนัก ฯ
๏ จึ่งเสด็จเข้าที่โสรจสรง ทรงเครื่องคู่องค์พญาจักร
งามสิริวิลาสวิไลลักษณ์ พระหริรักษ์ออกสุวรรณพลับพลา ฯ
๏ พร้อมหมู่เสนาพานรินทร์ ขีดขินชมพูถ้วนหน้า
จึ่งมีพระราชบัญชา ถามพญาพิเภกกุมภัณฑ์
วานนี้ทศเศียรขุนมาร ยกพวกพลทหารทัพขัน
ออกมาหักโหมโรมรัน ตัวมันนั้นต้องศรชัย
อินทรีย์ทะลุปรุโปร่ง ทั่วองค์ไม่นับแผลได้
เศียรขาดกรขาดกระเด็นไป กลับติดเข้าไม่มรณา
เรานี้ฉงนสนเท่ห์นัก แต่สงครามฆ่ายักษ์เสียหนักหนา
ไม่เห็นเหมือนองค์เจ้าลงกา เหตุใดมาเป็นดั่งนี้ ฯ
๏ บัดนั้น พญาพิเภกยักษี
ได้ฟังพระราชวาที ชุลีกรสนองพระโองการ
อันทศเศียรกุมภัณฑ์ ไม่ม้วยชีวันสังขาร
ด้วยพระโคบุตรทรงญาณ อาจารย์ขององค์อสุรา
ตั้งซึ่งพิธีกระลากิจ ถอดจิตจากกายยักษา
ออกมาใส่กล่องรัตนา แล้วเอาศีลาประกับไว้
ดั่งแท่งท่อนแก้วแพรวพรรณ จะเห็นร่องรอยนั้นก็หาไม่
องค์พระสิทธานั้นพาไป รักษาไว้ในกุฎี
ขอให้ทหารผู้มีฤทธิ์ ไปลวงเอาดวงจิตยักษี
มาได้จากองค์พระมุนี จึ่งจะผลาญอสุรีวายปราณ ฯ
๏ เมื่อนั้น พระจักรกฤษณ์ฤทธิลํ้าสุริย์ฉาน
ได้ฟังพิเภกโหราจารย์ ผ่านฟ้าจึงตรัสถามไป
ท้าวพญาวานรทั้งซ้ายขวา ผู้ใดจะอาสาเราได้
ไปยังโคบุตรวุฒิไกร ลวงเอาดวงใจอสุรี
แต่พระองค์ตรัสถามถึงสามหน เสนาแลพลกระบี่ศรี
ต่างตนนิ่งน้อมอัญชุลี มิอาจที่จะรับพระบัญชา
๏ บัดนั้น วายุบุตรวุฒิไกรใจกล้า
เห็นทหารทั้งสองนครา ก้มหน้าไม่ทูลประการใด
แต่นิ่งให้ถามถึงสามครั้ง หวังจะดูศักดาอัชฌาสัย
ว่าทหารตนใดจะอาจใจ ไปลวงพระมหามุนี
ครั้นไม่มีผู้จะอาสา ก็สมเจตนากระบี่ศรี
น้อมเกล้ารับราชวาที ชุลีกรสนองพระโองการ
ข้าบาทวายุบุตรวุฒิไกร ตั้งใจมาเป็นทหาร
จะขออาสาบทมาลย์ ลวงเอาวิญญาณกุมภัณฑ์ ฯ
๏ เมื่อนั้น พระกฤษณุรักษ์รังสรรค์
ฟังลูกพระพายเทวัญ ทรงธรรม์แสนโสมนัสนัก
จึ่งมีพระราชบรรหาร ท่านผู้ปรีชาญแหลมหลัก
ซึ่งมีนํ้าใจจงรัก จักรับอาสาเราไป
จะเอาท้าวพญาวานร นิกรโยธาเป็นไฉน
จงจัดสรรกันตามชอบใจ สุดแต่ให้ได้ราชการ ฯ
๏ บัดนั้น วายุบุตรวุฒิไกรใจหาญ
ได้ฟังสมเด็จพระอวตาร กราบกับบทมาลย์แล้วทูลไป
จะขอแต่องคตผู้น้อง จะได้ช่วยตรึกตรองแก้ไข
ด้วยเคยร่วมจิตร่วมใจ ภูวไนยจงโปรดปรานี ฯ
๏ เมื่อนั้น พระจักรรัตน์แก้วเรืองศรี
ฟังวายุบุตรก็ยินดี จึ่งมีพระราชบัญชา
ซึ่งท่านจะเอาองคตไป ก็ตามแต่ใจปรารถนา
สิ่งใดผ่อนผันด้วยปัญญา พี่น้องปรึกษาหารือกัน
ตรัสแล้วพระราชทานพร วานรจงไปเกษมสันต์
ให้ได้ดวงใจกุมภัณฑ์ อย่ามีอันตรายราคี ฯ
๏ บัดนั้น หนุมานองคตกระบี่ศรี
รับพรสมเด็จพระจักรี ถวายอัญชุลีแล้วเหาะไป ฯ
๏ ครั้นมาเกือบใกล้พระอาศรม ลูกลมผู้มีอัชฌาสัย
จึ่งว่าแก่องคตอันร่วมใจ ซึ่งพระภูวไนยใช้มา
ให้เอาดวงใจขุนมาร การนี้เห็นยากหนักหนา
จำจะคิดลวงพระสิทธา ให้พาไปถวายทศกัณฐ์
จะทำเป็นข้าใช้ให้สนิท จึ่งจะได้ดวงจิตไอ้โมหันธ์
เกลือกว่าพระองค์ทรงสุบรรณ ไม่ทันรู้จะแคลงใต้ธุลี
พี่จะกลับไปเฝ้าพระภูวไนย ทูลความลับไว้ให้ถ้วนถี่
เจ้าจงอยู่ท่าในที่นี้ สั่งแล้วขุนกระบี่ก็กลับมา ฯ
๏ ครั้นถึงจึ่งถวายอภิวาทน์ ยกพระบาทขึ้นทูลเกศา
ทำชำเลืองดูหมู่เสนา แล้วอ้าโอษฐ์ไม่ว่าประการใด ฯ
๏ เมื่อนั้น พระจักรีผู้มีอัชฌาสัย
เห็นอาการหนุมานปรีชาไว ก็แจ้งพระทัยในที
จึ่งเงี่ยพระกรรณลงสดับ ความลับของขุนกระบี่ศรี
มิให้ท้าวพญาเสนี แจ้งที่ความคิดวานร ฯ
๏ บัดนั้น คำแหงหนุมานชาญสมร
ค่อยกระซิบทูลองค์พระสี่กร ภูธรจงทรงพระเมตตา
อันการครั้งนี้เห็นยากนัก จักได้ดวงใจยักษา
จะอุบายถ่ายเทด้วยมารยา แม้นใครมาว่าประการใด
จงไว้แต่ในพระทัยก่อน ภูธรอย่าคิดสงสัย
กว่าข้าจะกลับมาเฝ้าพระทรงชัย กำหนดไว้ในเจ็ดราตรี
ทูลแล้วประณตบทบงสุ์ ลาองค์พระนารายณ์เรืองศรี
เหาะขึ้นอากาศด้วยฤทธี ขุนกระบี่ก็รีบระเห็จมา ฯ
๏ ถึงที่องคตน้องชาย ลูกพระพายลงจากเวหา
แล้วมีสุนทรวาจา ซึ่งเราจะพากันเหาะไป
ให้ถึงอาศรมพระอาจารย์ พี่นี้เห็นการหาควรไม่
จะว่าเราดูหมิ่นแก่ท่านไท เธอรังเกียจใจจะเสียที
ว่าแล้วหนุมานผู้เรืองยศ ก็พาองคตกระบี่ศรี
เดินดัดลัดป่าพนาลี ไปที่อาศรมศาลา ฯ
๏ ครั้นถึงน้อมเศียรมัสการ องค์พระอาจารย์ฌานกล้า
เข้ากอดเอาบาทพระสิทธา วานรแสร้งทำโศกี ฯ
๏ เมื่อนั้น พระโคบุตรมหาฤๅษี
สงสัยเป็นพ้นพันทวี ด้วยสองกระบี่มาร่ำไร
จึ่งถามว่าเหวยวานร ถิ่นฐานนามกรเป็นไฉน
มีความทุกข์ร้อนสิ่งใด เหตุไรจึ่งมาโศกา ฯ
๏ บัดนั้น วายุบุตรวุฒิไกรใจกล้า
แสร้งทำเป็นเช็ดนํ้าตา แล้วตอบพระมหามุนี
ข้าชื่อหนุมานชาญเดช ลูกพระพายเทเวศเรืองศรี
เป็นหลานพญาพาลี อยู่บุรีขีดขินโอฬาร
น้าข้าทั้งสองผิดกัน พระรามอาธรรม์มาสังหาร
พาลีสิ้นชีพวายปราณ ให้สุครีพขึ้นผ่านธานี
ตัวข้าจึ่งพาองคต โอรสพาลีลอบหนี
กับรี้พลด้นอยู่พนาลี พญาศรีสุครีพไปจับมา
ถวายแก่องค์พระราม ให้ทำสงครามด้วยยักษา
ไหนหนักหักได้ดั่งบัญชา แต่ผู้เดียวมาทุกครั้งไป
เคี่ยวฆ่าอสุราเสียนับพัน จะรางวัลบำเหน็จก็หาไม่
มีแต่จะฆ่าฟันให้บรรลัย น้อยใจเป็นพ้นพันทวี
ได้ยินข่าวว่าท้าวทศกัณฐ์ เธอนั้นเป็นโยมพระฤๅษี
มีความเมตตาปรานี แก่หมู่มนตรีโยธา
ข้านี้ให้มีใจรัก ภักดีต่อท้าวยักษา
พี่น้องจึ่งพากันหนีมา หวังจะเป็นข้าพญามาร
ขอพระองค์จงได้โปรดเกล้า พาเข้าถวายเป็นทหาร
จะอาสาไปทำราชการ ผลาญมนุษย์ให้ม้วยชีวี ฯ
๏ เมื่อนั้น พระโคบุตรมหาฤๅษี
ได้ฟังวานรพาที จึ่งมีวาจาไปทันใด
ซึ่งเอ็งว่าผิดกับพระราม กูจะเชื่อฟังความก็ไม่ได้
อันจะให้พาเข้าไป ถวายแก่ท้าวไทอสุรี
เกลือกว่าผิดพลั้งไปข้างหน้า พญายักษ์จะโทษกูฤๅษี
พี่น้องทั้งสองสิภักดี หนีมาจะพึ่งเจ้าลงกา
จงเข้าไปถวายตัวเอง อย่าเกรงว่าจะมีโทษา
กูจะได้สวดมนต์ภาวนา ให้เป็นผาสุกสำราญ ฯ
๏ บัดนั้น วายุบุตรวุฒิไกรใจหาญ
ได้ฟังวาจาพระอาจารย์ ว่าขานมิได้อาลัย
แสร้งทำมารยาพิรากล กอดบาทยุคลแล้วร้องไห้
ดั่งจะสิ้นชีวิตจิตใจ ร่ำไรวิงวอนพระสิทธา
อันจะเข้าไปถวายตัว วานรคิดกลัวท้าวยักษา
ด้วยครั้งพระรามใช้มา สืบข่าวสีดาเทวี
ได้หักซึ่งสวนอุทยาน ฆ่าสหัสกุมารยักษี
แล้วเผาลงกาธานี ความผิดนี้ใหญ่หลวงนัก
แต่เหลือบเห็นก็จะทรงพระโกรธ ทำโทษด้วยอาญาจักร
ไหนจะทันทูลพญายักษ์ พระนักสิทธ์จงได้ปรานี
นิมนต์ไปปกเกศด้วย ช่วยขอซึ่งโทษกระบี่ศรี
อย่าให้ข้าม้วยชีวี ว่าพลางโศกีกับบาทา ฯ
๏ เมื่อนั้น พระมหาดาบสพรตกล้า
มิได้รู้กลมารยา เห็นกระบี่โศกาก็งวยไป
สำคัญสัญญาว่าจริง จะรู้เล่ห์ลมลิงก็หาไม่
ให้คิดเมตตาอาลัย แม้นมิพาไปบัดเดี๋ยวนี้
ด้วยสองวานรมันหนีมา จะอาสาพญายักษี
อันเจ้าลงกาธานี อสุรีก็สิ้นพงศ์พันธุ์
ต้องรณรงค์องค์เดียว ขับเคี่ยวปิ้มม้วยอาสัญ
ไอ้นี่ก็ตัวสำคัญ จะได้ช่วยกันชิงชัย
ฝ่ายกูผู้เป็นอาจารย์เล่า มิเอาภารธุระก็ไม่ได้
แม้นแจ้งไปถึงจะน้อยใจ ดั่งไม่รู้คุณพญามาร
จึ่งว่าดูราวานร มาร้องไห้อ้อนวอนบอกขาน
กูเห็นจริงแล้วทุกประการ อย่ารำคาญจะพาไปบัดนี้
ว่าพลางนุ่งผ้าคากรอง ครองสไบสำหรับฤๅษี
ฉวยได้ไม้เท้าพัชนี ออกจากกุฎีแล้วรีบมา ฯ
๏ บัดนั้น คำแหงหนุมานหาญกล้า
จึ่งทำเป็นกลมารยา วิ่งไปขวางหน้าพระนักพรต
มือขวายุดไม้เท้าง่าม มือซ้ายฉุดย่ามพระดาบส
ฝ่ายลูกพาลีมียศ คร่าเอารัดประคตลากไว้ ฯ
๏ เมื่อนั้น พระมหาโคบุตรอาจารย์ใหญ่
เห็นวานรยุดคร่าวุ่นไป หลากใจจึ่งกล่าววาที
ตัวเอ็งทั้งสองสิทุกข์ร้อน มาร้องไห้อ้อนวอนกูฤๅษี
ให้พาไปถวายอสุรี กูนี้มีความเมตตา
เหตุใดจึ่งทำให้ช้าการ อลหม่านแย่งยุดฉุดคร่า
หรือเอ็งหวาดหวั่นวิญญาณ์ กลัวท้าวยักษาจะฆ่าตี
กูสิจะพาเข้าไปเฝ้า หรือไม่เชื่อเรากระบี่ศรี
แต่โทษหนักหนายิ่งกว่านี้ ยังขอชีวีไม่บรรลัย
อันกูกับท้าวทศกัณฐ์ สารพันจะว่ากล่าวได้
เอ็งจักทุกข์ร้อนด้วยอันใด มาจะรีบไปอย่าให้ช้า ฯ
๏ บัดนั้น วายุบุตรวุฒิไกรใจกล้า
ได้ฟังจึ่งตอบวาจา ตัวข้าพึ่งบาทพระมุนี
ใช่ว่าจะเกรงโทษทัณฑ์ ของท้าวทศกัณฐ์ยักษี
แต่ความข้อหนึ่งนั้นมี ข้านี้วิตกเป็นพ้นไป
ด้วยพิเภกกราบทูลพระราม ท่ามกลางวานรน้อยใหญ่
ว่าพญายักษ์ถอดดวงใจ ฝากไว้แก่องค์พระสิทธา
จริงหรือเหมือนคำกุมภัณฑ์ ข้าคิดอัศจรรย์หนักหนา
ด้วยไม่เคยเห็นแต่ก่อนมา จึ่งถามพระมหามุนี ฯ
๏ เมื่อนั้น องค์พระโคบุตรฤๅษี
ได้ฟังวานรพาที มีความสะดุ้งหวั่นใจ
ดูดู๋พิเภกยักษา อนิจจาควรหรือเป็นได้
จะแกล้งฆ่าพี่ให้บรรลัย หมายสมบัติในเมืองมาร
ถึงมาตรจะพรางก็ไม่มิด ดั่งมือปิดพญาคชสาร
วานรรู้ก่อนมาช้านาน จำจะบอกขานตามสัจจา
ตริแล้วจึ่งตอบคำไป อันดวงใจของท้าวยักษา
เอามาฝากกูไว้แต่ไรมา จริงเหมือนวาจาอสุรี ฯ
๏ บัดนั้น หนุมานผู้ชาญชัยศรี
ทำตกใจใส่กลพาที เอะกระไรกระนี้มีเป็นการ
พระรามทำศึกกับทศกัณฐ์ หมายมั่นปองปลงจงผลาญ
อันซึ่งชีวิตพญามาร หรือพระอาจารย์มิได้คิด
จึ่งเอาดวงใจท้าวยักษี ไว้ในกุฎีกระจิหริด
เกลือกจะใช้เสนีมีฤทธิ์ มาลักเอาดวงจิตนั้นไป
ดั่งหนึ่งพระมหานักธรรม์ แกล้งฆ่าทศกัณฐ์เสียได้
พระองค์ก็ทรงปรีชาไว เป็นไฉนไม่คิดข้อนี้ ฯ
๏ เมื่อนั้น พระโคบุตรมหาฤๅษี
ได้ฟังหนุมานพาที พระมุนีเห็นจริงทุกประการ
จึ่งว่าดูก่อนลิงน้อย ซึ่งถ้อยคำเอ็งว่าขาน
รอบคอบแหลมหลักปรีชาชาญ ควรเป็นลูกหลานเจ้าลงกา
ว่าแล้วจึ่งองค์พระนักสิทธ์ ผู้ทรงฤทธิ์ญาณฌานกล้า
ก็พาวานรทั้งสองรา กลับมาอรัญกุฎี ฯ
๏ ครั้นถึงจึ่งตรงเข้าไป หยิบเอาดวงใจยักษี
ถือไว้แล้วกล่าววาที นี่คือชีวิตทศกัณฐ์
อยู่ในศีลาประกับ แกล้งปรับให้ชิดสนิทมั่น
ทำพิธีเจ็ดเดือนเจ็ดวัน จิตนั้นจึ่งออกจากกายา ฯ
๏ บัดนั้น วายุบุตรวุฒิไกรใจกล้า
จึ่งว่าอันกรุงลงกา เป็นมหานคเรศธานี
ไฉนไม่ไว้ในเมืองเล่า จึ่งเอามาฝากพระฤๅษี
อันอยู่กลางป่าพนาลี เหตุนี้จะเป็นประการใด ฯ
๏ เมื่อนั้น องค์พระโคบุตรอาจารย์ใหญ่
ได้ฟังจึ่งแจ้งความไป อันซึ่งดวงใจพญามาร
กับตัวจะไว้ให้ใกล้กัน ในเจ็ดชั้นปราสาทราชฐาน
จะคืนเข้ายังที่วิญญาณ ด้วยว่าชำนาญในกายา
อุปมาดั่งลูกนกน้อย อันคอยซึ่งแม่ปักษา
ครั้นแลเห็นตัวมารดา ก็จะวิ่งเข้าหาด้วยยินดี
เพราะเหตุฉะนี้แลวานร ท้าวยี่สิบกรยักษี
จึ่งไม่เอาไว้ในบุรี กลัวที่จะคืนเข้าไป ฯ
๏ บัดนั้น คำแหงหนุมานทหารใหญ่
ฟังพระโคบุตรวุฒิไกร ทั้งเห็นดวงใจกุมภัณฑ์
มีความชื่นชมโสมนัส ดั่งได้สมบัติในสวรรค์
ซึ่งกูอาสาพระทรงธรรม์ การนั้นจะเสร็จดั่งจินดา
ไม่พักลำบากยากใจ ที่จะได้ดวงจิตยักษา
อันพระมหาสิทธา หลงด้วยวาจาของกูนี้
คิดพลางประณตบทบงสุ์ แล้วว่าแก่องค์พระฤๅษี
นิมนต์รีบเข้ายังธานี ถวายข้านี้แก่ท่านไท ฯ
๏ เมื่อนั้น องค์พระโคบุตรอาจารย์ใหญ่
ได้ฟังไม่สงสัยใจ ก็รีบไปตามแนวมรคา ฯ
๏ บัดนั้น วายุบุตรวุฒิไกรใจกล้า
ครั้นใกล้ทวารลงกา ทำตกใจฉุดผ้าคร่าไว้
เอะอะไรกระนี้พระนักธรรม์ พูดกันเมื่อกี้ช่างลืมได้
จะพาเอาดวงจิตเข้าไป ให้ใกล้พญาอสุรี
แม้นคืนเข้ากายดั่งเก่า จะทำกระไรเล่าพระฤๅษี
ถ้าพระรามแผลงศรต้องอินทรีย์ น่าที่จะสิ้นชีวา
จงส่งดวงใจให้องคต งดอยู่นอกเมืองจะดีกว่า
ต่อเมื่อพระมหาสิทธา ออกมาจึ่งค่อยเอาไป
จงพาแต่ข้าผู้พี่ชาย เข้าถวายวันนี้ให้ได้
แต่พอค่อยสร่างสว่างใจ พ้นภัยพระรามจักรี
อันซึ่งองคตอนุชา ไว้ข้าจะถวายกระบี่ศรี
แก่องค์พญาอสุรี พระมุนีจงได้โปรดปราน ฯ
๏ เมื่อนั้น พระโคบุตรผู้ปรีชาหาญ
ได้ฟังคำแหงหนุมาน ว่าขานเห็นจริงไม่สงกา
จึ่งส่งดวงจิตทศพักตร์ มอบให้องคตรักษา
แล้วพาหนุมานรีบมา เข้าในทวาราเวียงชัย ฯ
๏ บัดนั้น ฝ่ายหมู่อสุรีน้อยใหญ่
ครั้นเห็นหนุมานก็ตกใจ ไม่เป็นสติสมประดี
ความกลัวปิ้มสิ้นชีวัน ตัวสั่นหน้าซีดคือผี
อุปมาดั่งฝูงมฤคี เห็นสีหราชผาดมา
บ้างก็อุ้มลูกจูงหลาน อลหม่านทั้งเมืองยักษา
ลางตนก็แบกภริยา บ้างอุ้มพ่อตาวิ่งไป ฯ
๏ ร้องอึงคะนึงกุลาหล จะเหลียวหลังสักตนก็หาไม่
จนเหนื่อยหอบอ้าปากหายใจ ด้วยเห็นฤทธิไกรมาหลายที ฯ
๏ บัดนั้น หนุมานผู้ชาญชัยศรี
จึ่งบอกแก่องค์พระมุนี บัดนี้อสุรีในลงกา
เห็นข้าเข้ามาก็ตกใจ วิ่งแยกแตกไปทุกทิศา
อันองคตอยู่นอกทวารา เกลือกว่ามันพบมิเป็นการ
ด้วยได้ทำผิดไว้แต่หลัง เมื่อครั้งพระรามให้สื่อสาร
ได้หยาบช้าแก่องค์พญามาร แล้วฆ่าทหารทั้งสี่ตาย
ข้าจะลาไปสั่งองคต ให้รู้กำหนดกฎหมาย
แม้นยักษาใครมาทักทาย ให้เบี่ยงบ่ายว่าโยมพระมุนี
เข้ามาหวังจะถวายตัว อสุราจะกลัวท้าวยักษี
แม้นว่าไม่บอกจะเสียที พระมุนีจงได้เมตตา ฯ
๏ เมื่อนั้น องค์พระดาบสพรตกล้า
ได้ฟังหนุมานเจรจา แสนโสมนัสสายิ่งนัก
จึ่งว่าเอ็งนี้มีปรีชาญ ว่าขานสิ่งใดก็แหลมหลัก
ควรเจ้าลงกาพญายักษ์ จะให้ยศถาศักดิ์สืบไป
แม้นว่าได้ใช้ขุนกระบี่ เห็นทีพระองค์จะรักใคร่
ว่าแล้วจึ่งขับทันใด จงเร่งไปบอกแก่องคต ฯ
๏ บัดนั้น หนุมานฤทธิไกรดั่งไฟกรด
จึ่งคิดว่าองค์พระนักพรต ปรากฏสักว่าเป็นอาจารย์
โง่เง่าไม่รู้เท่ากู ดูไปไม่เป็นแก่นสาร
คิดแล้วถวายมัสการ ทำวิ่งลนลานออกไป ฯ
๏ ครั้นถึงซึ่งลูกพาลี ขุนกระบี่ผู้มีอัชฌาสัย
จึ่งร่ายพระเวทสำรวมใจ นิมิตศีลาใหม่ด้วยศักดา ฯ
๏ เสร็จแล้วก็ส่งให้องคต ว่าดวงใจทศพักตร์ยักษา
เจ้าจงเอาไปด้วยฤทธา ฝังไว้ยังท่าสมุทรไท
แล้วกลับมาคอยพระนักสิทธ์ เอาศีลานิมิตนี้เปลี่ยนให้
น้องรักจงรีบกลับไป รักษาดวงใจไว้ให้ดี
ถ้าเห็นเราเหาะขึ้นสามโยชน์ อ้าโอษฐ์เป็นเดือนจำรัสศรี
จงรีบเอาดวงใจอสุรี ไปส่งให้พี่อย่านาน
ว่าแล้วยอกรบังคม นบนิ้วประนมอธิษฐาน
ถึงพระพายบิดาชัยชาญ ขอประทานจงได้เมตตา
งดอยู่อย่าเพ่อพัดก่อน กว่าวานรจะเสร็จอาสา
ว่าแล้วก็กลับคืนมา ยังองค์พระมหานักธรรม์ ฯ
๏ บัดนั้น องคตฤทธิแรงแข็งขัน
จึ่งเอาดวงใจทศกัณฐ์ เหาะระเห็จด้นดั้นเมฆไป ฯ
๏ ฝังไว้ริมเนินพระสมุทร สุดเขาอัญชันทิศใต้
เสร็จแล้วกลับมาด้วยว่องไว ตั้งใจคอยท่าพระมุนี ฯ
๏ เมื่อนั้น ฝ่ายพระโคบุตรฤๅษี
ครั้นเห็นหนุมานก็ยินดี จึงพากระบี่รีบมา ฯ
๏ เมื่อนั้น ทศเศียรสุริย์วงศ์ยักษา
เสด็จออกพระโรงรัตนา พญายักษ์ปรึกษาราชการ
ด้วยหมู่เสนาพฤฒามาตย์ อำมาตย์ปุโรหิตมหาศาล
เหลือบเห็นพระโคบุตรอาจารย์ พาหนุมานมาก็ตกใจ ฯ
๏ ยี่สิบหัตถ์คว้าสรรพอาวุธ อุตลุดไม่นั่งอยู่ได้
ลุกจากแท่นแก้วแววไว แล้วร้องถามไปด้วยโกรธา
พามันมาไยพระมุนี ไอ้นี่หยาบคายหนักหนา
ครั้งหนึ่งมันเผาลงกา ฆ่ายักษาตายมากนัก
เมื่อทำพิธีในอุโมงค์ ก็ลงไปทำลายหาญหัก
แล้วฉุดคร่ามณโฑนงลักษณ์ องอาจฮึกฮักไม่เกรงใคร
อันหมู่อสูรกุมภัณฑ์ ตายเพราะมือมันไม่นับได้
เจ็บจิตเป็นสุดคิดไป จะฆ่าให้บรรลัยบัดนี้ ฯ
๏ เมื่อนั้น พระโคบุตรมหาฤๅษี
เห็นทศกัณฐ์โกรธดั่งอัคคี ยิ้มแล้วจึ่งมีวาจา
พระองค์อย่าเพ่อโกรธก่อน อันวานรหนุมานทหารกล้า
ผิดกับพระลักษมณ์พระรามา ร้องไห้มาหากูอาจารย์
จะขอเป็นข้าพญายักษ์ กว่าจักสิ้นชีพสังขาร
จะอาสาออกไปรอนราญ ผลาญหมู่อริราชไพรี
แจ้งความแต่ต้นจนปลาย ถวายแก่พญายักษี
อันตัวของกูนี้เห็นดี จึ่งพากระบี่เข้ามา ฯ
๏ เมื่อนั้น ท้าวทศพักตร์ยักษา
ฟังพระมุนีก็ปรีดา ดั่งว่าได้อมฤตรส
นั่งลงยอกรอภิวาท อาราธนาพระดาบส
ให้สถิตเหนืออาสน์อันเรืองยศ แล้วมีพจนารถถามไป
ดูก่อนคำแหงหนุมาน ตัวท่านสิเป็นทหารใหญ่
ผิดกับพระรามด้วยอันใด จงว่าแต่จริงไปบัดนี้
ถึงมาตรเขาไม่เลี้ยงตัว อย่ากลัวกูจะเลี้ยงกระบี่ศรี
มิให้อายวานรโยธี จงภักดีต่อเราสืบไป ฯ
๏ บัดนั้น วายุบุตรผู้มีอัชฌาสัย
ฟังทศกัณฐ์ถามก็ดีใจ ทำร้องไห้ฟูมฟายน้ำตา
จึ่งว่าอันองค์พระราม ความจริงนั้นคุณก็หนักหนา
ครั้นจะยกโทษมาพรรณนา ไม่ควรที่ข้าจะพาที
แต่ความแค้นแสนสุดจะอดทน จำจะทูลยุบลบทศรี
ข้าทำสงครามมาทั้งนี้ จงรักภักดีเป็นพ้นไป
ถึงราชการที่ไหนหนัก แต่ผู้เดียวก็หักเสียได้
พระองค์ผู้ทรงภพไตร ย่อมแจ้งอยู่ใต้พระบาทา
บำเหน็จรางวัลก็ไม่มี ลางทีก็ทำโทษา
น้อยใจเป็นพ้นพรรณนา จึ่งหนีมาพึ่งบทมาลย์
แกล้งทูลบรรยายเป็นหลายข้อ ล้วนประดิษฐ์ติดต่อให้วิตถาร
แม้นพระองค์เลี้ยงข้าโปรดปราน เห็นวานรทหารจะหนีมา
จะเหลือแต่พระรามพระลักษมณ์ กับพิเภกสิทธิศักดิ์ยักษา
ทั้งสามจะกินแต่น้ำตา ข้าจะดูหน้าในครั้งนี้ ฯ
๏ เมื่อนั้น ท้าวยี่สิบกรยักษี
ฟังวายุบุตรพาที ยินดีดั่งได้โสฬส
ด้วยสิ้นทหารชาญณรงค์ สุริย์วงศ์มิตรสหายก็ตายหมด
สงครามติดพันไม่เงือดงด ระทดใจดั่งว่ายทะเลวน
ครั้นพบพ่วงแพขอนไม้ พอจะอาศัยก็เสือกสน
ทั้งเห็นวานรมีฤทธิรน ทรหดอดทนแต่ต้นมา
ยิ้มแล้วจึ่งกล่าววาที เมื่อกระบี่มาทำอาสา
หักสวนเผาเมืองลงกา ฝ่ายเราก็ว่าจะเลี้ยงไว้
ตัวท่านไม่อยู่จะสู้ตาย กลับไปหานายจงได้
ยังปูนบำเหน็จสิ่งใด ที่ในความชอบของวานร ฯ
๏ บัดนั้น คำแหงหนุมานชาญสมร
ได้ฟังท้าวยี่สิบกร ทำถอนใจแล้วตอบบัญชา
ซึ่งข้ารักใคร่พระรามนั้น สำคัญว่าจะได้ยศถา
ผู้เดียวไม่คิดชีวา ด้วยว่าเธอนั้นยังเอ็นดู
ซึ่งพระองค์จะเลี้ยงข้านี้ จึ่งไม่ยินดีจะยอมอยู่
บัดนี้พิเภกเป็นศัตรู ยุยงภูธรทุกวันไป
พระรามฟังความแต่ข้างเดียว จะเหลียวหลังยั้งหยุดก็หาไม่
เท็จจริงผิดชอบประการใด มิได้ไถ่ถามให้เที่ยงธรรม์
ความแค้นเป็นแสนสาหส สุดคิดสุดอดจะทนกลั้น
ครั้งข้ามาเผาเมืองนั้น ได้รางวัลแต่ผ้าอาบนํ้า
ไม่มีสิ่งอื่นแต่ผืนเดียว ทั้งนุ่งทั้งเกี้ยวอยู่เช้าคํ่า
แสนเวทนาทารกรรม ชํ้าใจเป็นพ้นพรรณนา
อันสงครามเพียงนี้ไม่ยากนัก ข้าจักขอรับอาสา
ไปจับพระลักษมณ์พระรามมา ถวายเบื้องบาทาพระภูมี ฯ
๏ เมื่อนั้น ท้าวราพณาสูรยักษี
ได้ฟังวานรพาที ยินดีเห็นจริงทุกสิ่งไป
จึ่งมีพระราชบรรหาร แก่เสนามารน้อยใหญ่
ทั้งกวีโหราปรีชาไว อันอยู่ในที่เฝ้าพร้อมกัน
บัดนี้หนุมานชาญณรงค์ หนีองค์พระรามรังสรรค์
ตั้งใจมาพึ่งเรานั้น โดยธรรม์สุจริตดั่งวาจา
หรือจะเป็นกลอุบาย ทั้งหลายจงเร่งปรึกษา
จะเลี้ยงไว้ในกรุงลงกา อสุราจะเห็นประการใด ฯ
๏ บัดนั้น ปโรหิตเสนาน้อยใหญ่
ได้ฟังบัญชาภูวไนย บังคมไหว้แล้วปรึกษากัน ฯ
๏ เห็นพร้อมน้อมเศียรกราบทูล นเรนทร์สูรธิราชรังสรรค์
ซึ่งขุนกระบี่หนีมานั้น หมายมั่นจะพึ่งบาทา
ว่าผิดกับพระลักษมณ์พระราม ซักไซ้ไถ่ถามก็หนักหนา
ถ้อยคำยั่งยืนแต่ต้นมา เห็นไม่มารยาพาที
ทั้งหน้าตาอาการก็ทุกข์ร้อน จึ่งซุกซอนมาหาพระฤๅษี
วิงวอนว่ากล่าวด้วยภักดี ข้านี้ไม่แคลงแหนงใจ
ด้วยกระบี่หนีร้อนมาพึ่งเย็น เห็นพอจะเลี้ยงไว้ได้
พระองค์ผู้ปิ่นภพไตร จงทรงวินิจฉัยด้วยปรีชา ฯ
๏ เมื่อนั้น ท้าวทศเศียรยักษา
ฟังหมู่อำมาตย์ทูลมา อสุราชื่นชมด้วยสมคิด
ดั่งหนึ่งได้ทิพย์สมบัติ ในรัตนพิมานดุสิต
จึ่งเรียกหนุมานเข้ามาชิด พิศพักตร์แล้วกล่าววาที
พ่อจะเลี้ยงเจ้าเป็นโอรส ให้ปรากฏยศศักดิ์เฉลิมศรี
เหมือนองค์อินทรชิตอสุรี มิให้ราคีสิ่งใด
แล้วว่าแก่องค์พระอาจารย์ ซึ่งพาหนุมานเข้ามาให้
พระคุณล้ำลบภพไตร ใหญ่หลวงเป็นพ้นพรรณนา ฯ
๏ เมื่อนั้น พระโคบุตรผู้ทรงสิกขา
ได้ฟังจึ่งมีวาจา ดูก่อนพญาอสุรี
ซึ่งพระองค์ไม่ทำโทษกรณ์ ภูธรจะเลี้ยงกระบี่ศรี
ตัวกูมีความยินดี ที่จะได้ช่วยสงครามไป ฯ
๏ ครั้นแล้วจึ่งสั่งหนุมาน กิจการจงเอาใจใส่
ต่างเนตรต่างกรรณภูวไนย อย่าให้เคืองใต้บาทา
ว่าพลางอำนวยอวยพร จงถาวรบรมสุขา
เสร็จแล้วลาองค์อสุรา ลงมาจากปราสาทรูจี ฯ
๏ บัดนั้น องคตหลานท้าวโกสีย์
แต่นั่งคอยพระมหามุนี อยู่ที่ประตูเวียงชัย
ครั้นแลเห็นองค์พระดาบส ยอกรประณตประนมไหว้
จึ่งเอาศีลานิมิตไว้ ส่งให้แก่องค์พระสิทธา ฯ
๏ เมื่อนั้น พระโคบุตรอาจารย์ฌานกล้า
มิได้รู้กลมารยา รับเอาศีลาที่วานร
จึ่งว่าดูราองคต จงงดท่าหนุมานที่นี่ก่อน
ว่าแล้วมาจากพระนคร บทจรไปยังกุฎี ฯ
๏ บัดนั้น ลูกพญาพาลีเรืองศรี
ครั้นเสร็จซึ่งส่งพระมุนี ขุนกระบี่ก็เหาะระเห็จไป ฯ
๏ มาถึงเชิงเขาอัญชัน อันอยู่ริมเนินสมุทรใหญ่
รักษาดวงจิตที่ฝังไว้ ตั้งใจคอยดูหนุมาน ฯ
๏ เมื่อนั้น ทศเศียรสุริย์วงศ์ใจหาญ
เสด็จจากแท่นรัตน์ชัชวาล เข้าปราสาทสุรกานต์รูจี ฯ
๏ ลดองค์ลงนั่งร่วมอาสน์ แทบใกล้อัครราชมเหสี
แล้วมีมธุรสวาที เจ้าพี่จะเล่าให้ฟัง
อันซึ่งสงครามรามลักษมณ์ ไม่หนักใจเหมือนแต่หลัง
ด้วยหนุมานผู้มีกำลัง บัดนี้หนีซังเข้ามา
บอกว่าผิดกันกับพระราม มีความแค้นเคืองหนักหนา
แต่ได้เห็นก็เป็นเมตตา ดั่งว่าอินทรชิตลูกเรา
พี่นี้มีความโสมนัส ถึงได้แก้วจักรพรรดิก็ไม่เท่า
เห็นกำลังไพรีจะบางเบา ด้วยเขี้ยวศึกมาเข้าข้างนี้ ฯ
๏ เมื่อนั้น นวลนางมณโฑมเหสี
ได้ฟังพระราชสามี ชุลีกรสนองพระบัญชา
อันซึ่งคำแหงหนุมาน พระรามรักปานพระเนตรขวา
ว่าความแค้นมีจึ่งหนีมา จะอยู่อาสาพระทรงฤทธิ์
ขึ้นชื่อว่าชาติไพรี จะพาทีซื่อตรงนั้นเห็นผิด
ซึ่งจะคบศัตรูเป็นมิตร ดั่งเอาอสรพิษมาเลี้ยงไว้
ข้าน้อยเห็นไม่มีประโยชน์ นานไปจะทำโทษให้
พระองค์ผู้ทรงภพไตร อย่าไว้พระทัยแก่ไพรี ฯ
๏ เมื่อนั้น ท้าวทศพักตร์ยักษี
ได้ฟังอัครราชเทวี พาทีเปรียบเทียบทัดทาน
สิบปากสำรวลสรวลสันต์ กุมภัณฑ์ตบหัตถ์ฉัดฉาน
แล้วมีพระราชโองการ เยาวมาลย์อย่ารังเกียจใจ
พี่ซักไซ้ไถ่ถามก็หนักหนา จนปรึกษาเสนาน้อยใหญ่
ทั้งพระโคบุตรวุฒิไกร ที่ไหนจะโง่ไปกว่าลิง
ดั่งหนึ่งจะแจ้งนํ้าใจคน สารพันด้นรู้ไปทุกสิ่ง
เธอมีจิตจงรักเราจริง ถ้ากริ่งอยู่แล้วไม่พามา
ซึ่งวานรจะทำโทษให้ ดวงใจอย่าคิดกังขา
ว่าแล้วยูรยาตรคลาดคลา ออกมายังท้องพระโรงคัล ฯ
๏ ครั้นถึงนั่งเหนือบัลลังก์รัตน์ ภายใต้เศวตฉัตรฉายฉัน
พร้อมหมู่เสนากุมภัณฑ์ อภิวันท์เกลื่อนกลาดดาษไป
จึ่งมีพระราชบัญชา สั่งเปาวนาสูรผู้ใหญ่
จงบอกเจ้าพนักงานนอกใน กูจะให้สมโภชหนุมาน
จัดทั้งเครื่องต้นเครื่องทรง มงกุฎกุณฑลมุกดาหาร
ตาบประดับทับทรวงสังวาล ธำมรงค์สุรกานต์รูจี
แล้วมีบัญชาพจนารถ แก่โหราราชครูทั้งสี่
จงหาศุภฤกษ์นาที ให้ดีโดยยามเวลา ฯ
๏ บัดนั้น ขุนโหรทั้งสี่ยักษา
ก้มเกล้ารับราชบัญชา ก็ดูตามตำราคัมภีร์
ชำระฤกษ์กะหนกกะบัญชร ทั้งจันทร์จรตามจักรราศี
สอบใส่มหานาที คูณหารโดยที่เทียบกัน ฯ
๏ เสร็จแล้วจึ่งบังคมทูล นเรนทร์สูรธิราชรังสรรค์
พรุ่งนี้รุ่งสีรวีวรรณ พระจันทร์สถิตในมังกร
ได้ฤกษ์สองโมงหกบาท เทวราชประชุมสโมสร
จะจำเริญสิริสถาวร ภูธรจะชนะไพรี ฯ
๏ บัดนั้น จึ่งเปาวนาสูรยักษี
ก้มเกล้ารับราชวาที ถวายอัญชุลีแล้วออกมา ฯ
๏ จึ่งหมายบอกไปทุกพนักงาน ทั้งทหารพลเรือนซ้ายขวา
ตามมีพระราชบัญชา ข้างหน้าข้างในพร้อมกัน ฯ
๏ บัดนั้น จึ่งเจ้าพนักงานคนขยัน
แจ้งหมายกะเกณฑ์เป็นควัน จัดสรรอุตลุดวุ่นไป ฯ
๏ ชาววังก็จัดปราสาท ปูลาดพรมที่น้อยใหญ่
ผูกม่านกั้นฉากข้างใน อำไพพิจิตรอลงการ์
ฝ่ายนางวิเสทอสุรี ก็ตั้งบายศรีซ้ายขวา
เทียนทองติดแว่นรัตนา เสด็จตามบัญชากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
ครั้นรุ่งแสงสีรวีวรรณ ทรงธรรม์ออกท้องพระโรงชัย ฯ
๏ จึ่งมีพระราชวาที สั่งศรีหนุมานทหารใหญ่
ให้ชำระสระสนานสำราญใจ ในที่สิริอลงการ ฯ
๏ เมื่อนั้น[1] วายุบุตรวุฒิไกรใจหาญ
รับสั่งทศเศียรขุนมาร ไปชำระสระสนานอินทรีย์
สนับเพลาภูษาเชิงยก เครือกระหนกเป็นรูปราชสีห์
สังวาลทับทรวงรูจี มงกุฎแก้วมณีชัชวาล ฯ
๏ เมื่อนั้น ทศเศียรสุริย์วงศ์ใจหาญ
จูงกรคำแหงหนุมาน ขึ้นแท่นสุรกานต์อลงการ์
ท่ามกลางเสนาพฤฒามาตย์ กวีราชสุริย์วงศ์ยักษา
พร้อมทั้งกำนัลกัลยา ในมหาปราสาทพรายพรรณ ฯ
๏ ได้เอยได้ฤกษ์ โหราให้เบิกบายศรีขวัญ
จึ่งลั่นฆ้องชัยเป็นสำคัญ กาหลสนั่นดนตรี
ฝ่ายนางบำเรอก็ครวญขับ รำมะนาโทนทับอึงมี่
ปโรหิตเอาเทียนจุดอัคคี ติดที่แว่นแก้วรจนา ฯ
๏ เวียนเอยเวียนเทียน ให้เวียนแต่ซ้ายมาขวา
ส่งรับลำดับกันมา ขานโห่โกลาสนั่นไป
ครั้นถ้วนคำรบเจ็ดรอบ ตามระบอบพิธีคัมภีร์ไสย
ปโรหิตจึ่งดับเทียนชัย โบกควันไปให้วานร
แล้วเอาจุณเจิมเฉลิมพักตร์ พญายักษ์ชื่นชมสโมสร
ราชครูเสนาพลากร ก็อวยพรให้ศรีหนุมาน ฯ
๏ เมื่อนั้น ท้าวราพณาสูรใจหาญ
ครั้นเสร็จมงคลพิธีการ พญามารจึ่งมีบัญชา
พ่อไร้โอรสยศยง จะสืบสุริย์วงศ์ไปภายหน้า
ได้เจ้ามาไว้ดั่งดวงตา บิดาจะเลี้ยงเป็นบุญธรรม์
สิ่งใดมิให้อนาทร จงถาวรเป็นสุขเกษมสันต์
จะได้พึ่งเจ้าผู้ชาญฉกรรจ์ โรมรันอริราชไพรี ฯ
๏ เมื่อนั้น คำแหงวายุบุตรกระบี่ศรี
ได้ฟังทศพักตร์พาที แสร้งทำยินดีปรีดา
แกล้งก้มกรานหมอบยอบตัว ดั่งคำรพเกรงกลัวหนักหนา
อยู่แต่ไกลองค์ออกมา วานรไม่ไหว้กุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
จึ่งสั่งหนุมานชาญฉกรรจ์ เจ้าผู้บุตรบุญธรรม์ของบิดร
จงไปอยู่ปราสาทสูรกานต์ ให้สำราญเป็นสุขสโมสร
กับฝูงสุรางคนิกร อันทรงลักษณ์อรชรจำเริญใจ ฯ
๏ เมื่อนั้น วายุบุตรผู้มีอัชฌาสัย
รับสั่งพญามารชาญชัย ก็ไปยังปราสาทรัตนา ฯ
๏ ครั้นถึงจึ่งขึ้นบัลลังก์อาสน์ สำหรับราชสุริย์วงศ์ยักษา
โอฬารด้วยแก้วอลงการ์ ดั่งมหาวิมานรูจี ฯ
๏ บัดนั้น ฝ่ายนางกำนัลสาวศรี
สำหรับปราสาทรัตน์มณี แจ้งว่ากระบี่หนุมาน
มาอยู่ยังทิพย์ไพชยนต์ ต่างตนมีจิตเกษมศานต์
ก็แต่งทั่วนางพนักงาน จัดแจงเครื่องอานวุ่นไป ฯ
๏ ตรวจเตรียมพร้อมเสร็จทุกกำนัล สารพันครบสิ่งหาขาดไม่
ก็พากันย่างเยื้องคลาไคล ขึ้นไปบำเรอวานร ฯ
๏ ครั้นถึงต่างตนน้อมเกล้า เฟี้ยมเฝ้าขุนกระบี่ชาญสมร
ในห้องปราสาทอลงกรณ์ ทำจริตกรีดงอนในที ฯ
๏ ลางนางก็อยู่งานพัด โบกปัดให้องค์กระบี่ศรี
ฝ่ายนางพนักงานดนตรี ก็ขับร้องเรื่อยรี่ประสานกัน
รำมะนาท้าทับสลับเสียง สำเนียงดั่งหนึ่งเพลงสวรรค์
หวนโหยทุ้มเอกโอดพัน แจ้วเจื้อยสนั่นจับใจ ฯ
๏ เมื่อนั้น คำแหงหนุมานทหารใหญ่
เห็นฝูงอนงค์กำนัลใน ทรงโฉมวิไลจำเริญตา
ทั้งฟังสุรเสียงสำเนียงขับ จับจิตเป็นที่เสน่หา
มีความประดิพัทธ์ปรีดา ในหมู่กัลยายุพาพาล ฯ
๏ ลดลงจากที่บัลลังก์รัตน์ ด้วยความกำหนัดในสงสาร
สัพยอกหยอกเย้าเยาวมาลย์ เชยโฉมนงคราญทุกนารี
เพลิดเพลินไปในรสรัก ด้วยฝูงเยาวลักษณ์สาวศรี
แสนสุขแสนเกษมเปรมปรีดิ์ ในที่สิริไสยา ฯ
๏ ครั้นเวลาล่วงปัจจุสมัย อโณทัยเยี่ยมยอดภูผา
ชำระสระสรงคงคา ประดับเครื่องรจนาพรายพรรณ
เสร็จแล้วลงจากปราสาท อันโอภาสพรรณรายฉายฉัน
ขึ้นเฝ้าองค์ท้าวทศกัณฐ์ ฝูงนางกำนัลก็ตามไป ฯ
๏ ครั้นถึงพระโรงรูจี พร้อมหมู่เสนีน้อยใหญ่
นั่งหน้ามาตยาเสนาใน เฝ้าองค์ท่านไทเจ้าลงกา ฯ
๏ เมื่อนั้น ท้าวยี่สิบกรยักษา
ครั้นเห็นหนุมานขึ้นมา มีความปรีดาเป็นพ้นคิด
สิบพักตร์ผ่องเพียงดวงจันทร์ กุมภัณฑ์บัญชาประกาศิต
เจ้าผู้ทรงศักดาวราฤทธิ์ ดั่งดวงชีวิตของบิดร
ยังค่อยเป็นสุขเกษมสวัสดิ์ ที่ในห้องรัตน์ประภัสสร
ด้วยฝูงอนงค์บังอร ขับฟ้อนบำเรอประการใด
อันฝูงนักสนมกำนัล ทั้งนั้นยังไม่รู้อัชฌาสัย
ที่จะประกอบให้ชอบใจ สิ่งไรจงค่อยอัชฌา
ซึ่งเจ้ามิได้อัญชุลี ข้อนี้สงสัยเป็นหนักหนา
ผิดประเวณีบูราณมา อันนับว่าพ่อลูกกัน ฯ
๏ เมื่อนั้น โอรสพระพายรังสรรค์
ได้ฟังพญากุมภัณฑ์ จึ่งบิดผันแก้ไขด้วยปรีชา
อันคุณพระองค์ทรงเดช ก็เหมือนบิตุเรศนาถา
ซึ่งได้เกิดเกล้าลูกมา นั้นยิ่งแผ่นฟ้าสุธาธาร
ที่ข้ามิได้บังคมนั้น เป็นมหันตโทษไพศาล
จะทูลให้แจ้งบทมาลย์ เมื่อไปเป็นทหารจักรี
มิได้ไหว้พระพายบิดาก่อน ก็ไม่ประนมกรบทศรี
ต่ออยู่มาหลายราตรี ได้อัญชุลีพระบิดา
ข้าจึ่งบังคมพระราม เป็นความจริงมิได้มุสา
แม้นว่าพระพายพัดมา ข้าได้วันทาแล้วเมื่อใด
จึ่งจะนบนิ้วขึ้นประนม น้อมเศียรบังคมพระองค์ได้
พระบิดาอย่าแหนงแคลงใจ จงให้อภัยแก่ลูกนี้ ฯ
๏ เมื่อนั้น ทศเศียรสุริย์วงศ์ยักษี
ได้ฟังหนุมานพาที อสุรีไม่แจ้งกลลิง
จึ่งว่าดูก่อนลูกแก้ว เจ้าว่าชอบแล้วทุกสิ่ง
ประจักษ์ทักแท้แก่ใจจริง คุณใครจะยิ่งกว่าบิดา
ครั้งนี้อันตัวของเจ้า จะเป็นปิ่นเกล้ายักษา
ลูกรักผู้มีปรีชา จงตรึกตราที่จะล้างไพรี ฯ
๏ เมื่อนั้น หนุมานผู้ชาญชัยศรี
ได้ฟังทศพักตร์พาที ขุนกระบี่ทูลตอบให้ชอบใจ
อันศึกมนุษย์ทั้งสองคน จะพ้นมือข้าก็หาไม่
บัดนี้ขึ้นมาจะลาไป แม้นได้ท่วงทีของลูกยา
จะจับพระรามพระลักษมณ์ กับพิเภกอัปลักษณ์ยักษา
มาถวายสมเด็จพระบิดา มิให้เคืองบาทาเท่าธุลี ฯ
๏ เมื่อนั้น ท้าวราพณาสูรยักษี
ได้ฟังหนุมานพาที มิความยินดีเป็นพ้นนัก
ดั่งได้สมบัติพัสถาน อันโอฬารเลิศลํ้าในไตรจักร
สำรวลสรวลยิ้มทั้งสิบพักตร์ พญายักษ์จึ่งสั่งมโหทร
จงเตรียมจตุรงคโยธา อันแกล้วกล้าห้าวหาญชาญสมร
เหมือนทัพอินทรชิตฤทธิรอน ออกไปต่อกรด้วยไพรี ฯ
๏ บัดนั้น มโหทรเสนายักษี
รับสั่งพระองค์ทรงธรณี ถวายอัญชุลีแล้วออกมา ฯ
๏ เกณฑ์มารเป็นหมู่จตุรงค์ เลือกล้วนอาจองแกล้วกล้า
พลเท้าห่มเกราะอลงการ์ ถือปืนคาบศิลาหยัดยัน
พลม้าล้วนถือทวนแทง ขี่ขับเรี่ยวแรงแข็งขัน
พลช้างผูกช้างซับมัน พื้นชาติฉันทันต์งางอน
มารหมอถือของ้าวง่า แต่ละตัวแกล้วกล้าดั่งไกรสร
พลรถก็เทียมอัสดร มือถือโตมรทะยานยุทธ์
ตั้งตามตาริ้วราบเรียบ ดั่งระเบียบหมู่คลื่นในสมุทร
กวัดแกว่งสาตราวราวุธ อุตลุดเพียบพื้นปถพี ฯ
๏ เมื่อนั้น ท้าวทศพักตร์ยักษี
ครั้นเสร็จซึ่งจัดโยธี จึ่งมีพระราชบัญชา
กำชับสั่งนายจตุรงค์ จงเร่งระวังรักษา
แม้นลูกรักกูเป็นเหตุมา จะฆ่าให้สิ้นทั้งทัพชัย
ตรัสแล้วประทานพระแสงศร อำนวยอวยพรประสาทให้
ซึ่งจะไปปราบพวกภัย ดวงใจจงศรีสวัสดี
อันหมู่กระบินทร์อรินทร์ราช จงวินาศแพ้พ่ายกระจายหนี
ให้จับมนุษย์ได้ในวันนี้ ลูกรักพ่อศรีเมืองมาร ฯ
๏ เมื่อนั้น คำแหงวายุบุตรใจหาญ
รับศรกับพรพญามาร แล้วมาสนานอินทรีย์ ฯ
๏ พนักงานก็ไขท่อทอง เป็นละอองต้องกายกระบี่ศรี
ลูบไล้สุคนธมาลี สนับเพลารูจีเชิงงอน
ภูษาพื้นทองท้องยก ก้านกระหนกรูปราชไกรสร
ชายแครงชายไหวอลงกรณ์ ฉลององค์อรชรฉลุลาย
ตาบทิศทับทรวงดวงประพาฬ สังวาลมรกตสามสาย
พาหุรัดทองกรมังกรกลาย ธำมรงค์เพชรรายเรือนสุบรรณ
ทรงมงกุฎแก้วปัทมราช กุณฑลนพมาศฉายฉัน
จับศรย่างเยื้องจรจัล จากปราสาทสุวรรณมาขึ้นรถ ฯ
๏ รถเอยรถศึก สามงอนพันลึกอลงกต
ธินั่งท้าวทศเศียรทรงยศ ชั้นลดบุษบกบัลลังก์ทอง
เทียมด้วยไกรสรสีหราช พันคู่ร้ายกาจเผ่นผยอง
สารถีขับแล่นลำพอง เครื่องสูงธงทองสลับกัน
แตรงอนแตรฝรั่งประสานเสียง สำเนียงฆ้องกลองบันลือลั่น
ทวยหาญโห่ก้องพนาวัน รีบเร่งพลขันธ์ดำเนินไป ฯ
๏ ครั้นถึงซึ่งที่สนามยุทธ์ วายุบุตรผู้มีอัชฌาสัย
จึ่งให้หยุดโยธาพลไกร ตั้งไว้ใกล้เชิงคีรี ฯ
๏ เมื่อนั้น ฝ่ายพระหริรักษ์เรืองศรี
เสด็จเหนือทิพอาสน์รูจี ยังที่สุวรรณพลับพลา
ท่ามกลางทหารฤทธิรุทร เจ็ดสิบเจ็ดสมุทรพร้อมหน้า
น้อมเกล้าเฝ้ากลาดดาษดา ดั่งดาวล้อมจันทราในอัมพร
พอได้ยินสำเนียงกึกก้อง สะเทือนท้องมรกตสิงขร
ดั่งเสียงคลื่นพื้นฝั่งสาคร กระฉ่อนไหวพ่างพื้นธาตรี ฯ
๏ จึ่งมีพระราชบัญชา ถามพญาพิเภกยักษี
อันทัพซึ่งยกมาวันนี้ จะเป็นอสุรีตนใด ฯ
๏ บัดนั้น พิเภกผู้มีอัชฌาสัย
รับสั่งพระตรีภูวไนย ก็จับยามไปตามนาที
เสร็จแล้วประณตบทบงสุ์ ทูลองค์พระนารายณ์เรืองศรี
อันทัพซึ่งยกมาวันนี้ โยธีนั้นล้วนอสุรา
แต่ผู้ที่เป็นจอมพล ข้าคิดฉงนหนักหนา
มิใช่สุริย์วงศ์ในลงกา จะว่าท้าวยักษาก็ผิดไป
เห็นจะเป็นทหารชาญณรงค์ ใต้เบื้องบาทบงสุ์ก็ว่าได้
ขอให้พระลักษมณ์ภูวไนย ยกพวกพลไกรไปดูที ฯ
๏ เมื่อนั้น พระจักรรัตน์แก้วเรืองศรี
ได้ฟังพิเภกอสุรี ภูมีถวิลจินดา
ชะรอยว่าลูกพระพาย คิดอุบายล่อลวงยักษา
จะเอาดวงใจให้ได้มา พิเภกจึ่งว่าแต่เป็นนัย
คิดแล้วตรัสสั่งพระลักษมณ์ น้องรักผู้มีอัชฌาสัย
ตัวเจ้าจงยกพลไกร ออกไปชิงชัยด้วยไพรี
แม้นว่าข้าศึกมีกำลัง จงรับรั้งตั้งมั่นไว้ท่าพี่
อย่าประมาทอาจองให้เสียที ในที่รณรงค์อสุรา
ตรัสแล้วจึ่งมีประกาศิต แก่ลูกพระอาทิตย์ใจกล้า
จงเตรียมพหลโยธา ให้พระอนุชาฤทธิรอน ฯ
๏ บัดนั้น พญาสุครีพชาญสมร
รับสั่งน้อมเศียรชุลีกร ก็รีบบทจรออกไป ฯ
๏ เกณฑ์กระบี่โดยซ้ายฝ่ายขวา เป็นกระบวนโยธาทัพใหญ่
เหล่าพวกขีดขินกรุงไกร ล้วนถือปืนไฟทุกตน
ให้เป็นกองหน้าสำหรับหัก ไหนหนักถาโถมเข้าโจมปล้น
กองกลางเลือกล้วนอดทน ถือง้าวคำรนทะลวงฟัน
กองหลังชมพูนครินทร์ พื้นพงศ์กระบินทร์ตัวขยัน
ถือหอกกลอกกลับยืนยัน ต่างตนต่างขันประลองฤทธิ์
บ้างถือแหลนหลาวทวนธนู บางหมู่ถือตรีกระบี่กริช
กวัดแกว่งเป็นแสงชวลิต อกนิษฐ์เพียบพื้นพระสุธา ฯ
๏ เมื่อนั้น น้องพระหริรักษ์นาถา
ครั้นได้ศุภฤกษ์เวลา เสด็จมาเข้าที่สรงชล ฯ
๏ สระสนานสำราญอินทรีย์ วารีเย็นซาบเป็นสายฝน
ทรงสุคนธาทิพย์ปรุงปน เกสรอุบลในเมืองอินทร์
สอดใส่สนับเพลาเทวราช เครือมาศรายดวงมุกดาสิ้น
ภูษาคู่องค์อมรินทร์ พื้นตองก้านกินรีรำ
ชายไหวชายแครงแก้วกระหนาบ ฉลององค์พื้นขาบเขียวขำ
ทับทรวงดวงบุษราคัม ประจำยามตาบทิศสังวาล
ทองกรพาหุรัดธำมรงค์ มงกุฎจรแก้วมุกดาหาร
จับศรฤทธิไกรดั่งไฟกาล มาขึ้นรถพิมานสุพรรณพราย ฯ
๏ รถเอยรถเทเวศ โกสีย์ตรีเนตรบรรจงถวาย
งอนระหงธงทองสามชาย บุษบกงามคล้ายวิมานรัตน์
รายกระจังช่องกระจกกระหนกกลับ เครือลอยครุฑสับสิงห์อัด
สินธพสี่เทียมล้วนสันทัด มาตุลีกรายหัตถ์ขับทะยาน
เครื่องสูงบังแทรกจามร ธงชัยมังกรธงฉาน
ขนัดพลแน่นพื้นสุธาธาร ปี่ฆ้องกลองขานประสานกัน
เสียงสินธพร้องก้องกึก วานรโห่ฮึกแผ่นดินลั่น
ผงคลีมืดคลุ้มชอุ่มควัน รีบขับพลขันธ์ดำเนินไป ฯ
๏ ครั้นถึงเห็นทัพอสุรา ตั้งดาตามเชิงเขาใหญ่
จึ่งให้หยุดพหลพลไกร มั่นไว้คอยดูท่วงที ฯ
๏ เมื่อนั้น หนุมานผู้ชาญชัยศรี
ยืนรถอยู่กลางโยธี เห็นพระลักษมณ์กรีพลออกมา
จึ่งถามโลทันอสุรินทร์ ว่าอินทรชิตยักษา
แต่ก่อนเคยยกโยธา ออกมาต้านต่อฤทธิไกร
เมื่อทัพเข้าปะทะปะกัน กุมภัณฑ์นั้นทำเป็นไฉน
ให้แต่ทัพหน้าเข้าชิงชัย หรือพร้อมทั้งทัพใหญ่ระดมตี ฯ
๏ บัดนั้น จึ่งนายโลทันยักษี
นบนิ้วยอกรอัญชุลี อสุรีสนองวาจา
เมื่อครั้งอินทรชิตออกโรมรัน ทัพหลวงตั้งมั่นไว้ชายป่า
ครั้นเห็นข้าศึกยกมา สั่งให้กองหน้าออกราญรอน
กับหมู่โยธีกระบี่ไพร ภูวไนยคอยดูกำลังก่อน
ภายหลังจึงออกต่อกร วางศรไปล้างไพริน
ถึงพระญาติพระวงศ์กุมภัณฑ์ ก็ทำมาเหมือนกันดั่งนี้สิ้น
แต่ยักษาตายกลาดดาษดิน ด้วยมือกระบินทร์โยธา ฯ
๏ เมื่อนั้น วายุบุตรฤทธิไกรใจกล้า
ได้ฟังจึ่งกล่าววาจา อันเรายกมาครั้งนี้
ตั้งใจอาสาพญายักษ์ จะจับรามลักษมณ์ทั้งสองศรี
มิให้ยากแก่พลโยธี เหมือนวงศ์อสุรีในเมืองมาร
แต่ตัวของกูผู้เดียว จะตีทัพขับเคี่ยวให้แตกฉาน
ด้วยกำลังฤทธิไกรชัยชาญ จับมนุษย์สาธารณ์ไปทั้งเป็น
ยักษาจงอยู่แต่ที่นี่ กูจะหักไพรีให้เอ็งเห็น
มิให้พลลำบากยากเย็น ชวนกันดูเล่นให้สำราญใจ ฯ
๏ บัดนั้น ฝ่ายพวกพลมารน้อยใหญ่
ฟังวายุบุตรวุฒิไกร ยินดีดั่งได้ฟากฟ้า
ต่างตนยกมืออัญชุลี อวยพรขุนกระบี่ถ้วนหน้า
ครั้นแล้วก็ถอยออกมา ตั้งตาคอยดูหนุมาน ฯ
๏ เมื่อนั้น จึ่งลูกพระพายใจหาญ
ลงจากรถแก้วสุรกานต์ โถมทะยานเข้าตีราวี
๏ ผู้เดียวมิได้ยั้งหยุด สำแดงฤทธิรุทรดั่งไกรสร
หวดซ้ายป่ายขวาตะลุมบอน ราญรอนอุตลุดวุ่นไป ฯ
๏ บัดนั้น โยธาวานรน้อยใหญ่
เห็นวายุบุตรวุฒิไกร โลดไล่โรมรุกบุกบัน
ต่างตนต่างเกรงศักดา ตกประหม่าหน้าซีดตัวสั่น
วิ่งแยกแตกยับทับกัน บ้างเข้าพึ่งพันพระลักษมณ์ ฯ
๏ ความกลัวคำแหงหนุมาน ดั่งเห็นพระกาลสิทธิศักดิ์
อกสั่นหวั่นไหวอยู่ทึกทัก เพียงจักสิ้นชีพชีวี ฯ
๏ เมื่อนั้น พระลักษมณ์ทรงสวัสดิ์รัศมี
เห็นวายุบุตรทำฤทธี ไล่ตีกระบี่เข้ามา
ให้คิดฉงนสนเท่ห์ใจ หนุมานสิไปอาสา
จะเอาดวงใจอสุรา เหตุใดมาเป็นปัจจามิตร
กลับไปเข้าด้วยทศกัณฐ์ หยาบช้าอาธรรม์ทุจริต
ยกพลออกมาต่อฤทธิ์ ไม่คิดเกรงบาทภูวไนย
กูไม่เห็นเลยว่าหนุมาน จะทำการถึงเพียงนี้ได้
ยิ่งคิดยิ่งแค้นแน่นใจ จึ่งตรัสใช้สุครีพผู้ศักดา
กับพญาพิเภกยักษี ให้ไปต้อนกระบี่ทัพหน้า
ซึ่งหนีเข้าในอรัญวา ให้ออกมาสัประยุทธ์ราญรอน ฯ
๏ บัดนั้น พิเภกสุครีพชาญสมร
รับราชวาทีชุลีกร ก็ไปต้อนกระบี่รี้พล ฯ
๏ ซุกซอนไปในป่าชัฏ เลี้ยวลัดสกัดทุกแห่งหน
จับได้กระบี่ทีละตน บัดเดี๋ยวก็ด้นหนีไป
จับได้ตนนั้นตนนี้หาย ไพร่นายไม่คุมกันเข้าได้
อันกระบวนสำหรับทัพชัย วุ่นไปไม่เป็นสมประดี ฯ
๏ เมื่อนั้น หนุมานผู้ชาญชัยศรี
ผู้เดียวหักโหมโจมตี กลางพลโยธีวานร ฯ
๏ ปีกซ้ายปีกขวาก็แตกสิ้น ด้วยกำลังกระบินทร์ชาญสมร
หน่วงไว้ให้แสงทินกร รอนรอนลงใกล้สนธยา
ถึงหน้ารถน้องพระจักรี ขุนกระบี่ยักคิ้วให้หน้า
แล้วแสร้งกล่าวคำอหังการ์ ดูราพระลักษมณ์ภูวไนย
ตัวเราซึ่งออกมาโหมหัก ยังรู้จักบ้างหรือหาไม่
ท่านกับพระรามแต่ก่อนใช้ ให้ทำการศึกแต่ต้นมา
ครั้งใดก็ได้ถ้อยคำ เราอาบเหื่อต่างนํ้ามาหนักหนา
อันบำเหน็จบำนาญนานา แต่เสื้อผ้าจะให้ก็ไม่มี
เรามาอยู่ด้วยทศพักตร์ อาสาพญายักษี
ไม่ช้าสักสามราตรี มิทันที่จะออกมาตีทัพ
เราได้มงกุฎกุณฑล สร้อยสนสังวาลพลอยประดับ
เสื้อผ้าเงินทองราชทรัพย์ พ้นที่จะนับประมาณไป
ทั้งฝูงอนงค์นารี ปราสาทตรีมุขสูงใหญ่
เป็นสุขสนุกสำราญใจ ดั่งได้สมบัติในเมืองฟ้า ฯ
๏ เมื่อนั้น พระลักษมณ์สุริย์วงศ์นาถา
ได้ฟังคั่งแค้นแน่นอุรา จึ่งมีบัญชาตอบไป
เหวยเหวยคำแหงหนุมาน ตัวเองคิดอ่านเป็นไฉน
พระเชษฐากับกูมาอยู่ไพร จะได้สิ่งใดให้ปัน
แม้นเสร็จสำเร็จการณรงค์ พระองค์คืนครองไอศวรรย์
ได้ให้สัญญาไว้ต่อกัน ท่านนั้นจะให้ผ่านบุรี
ทำคุณแล้วกลับมาทำโทษ จะประโยชน์สิ่งใดกระบี่ศรี
อันท่านเจรจาพาที ดั่งคนอัปรีย์ทรลักษณ์
แต่ต้นนั้นทำสัตย์ซื่อ ดังหรือข้างปลายอัปลักษณ์
เห็นแก่สมบัติของขุนยักษ์ ไม่รักตัวกลัวกรรมเวรา
เสียแรงเป็นลูกพระพาย ชาติชายประกอบด้วยยศถา
ไม่อายมนุษย์แลเทวา ใครจะนับหน้าว่าตัวดี ฯ
๏ เมื่อนั้น หนุมานผู้ชาญชัยศรี
ได้ฟังพระอนุชาพาที ขุนกระบี่ตบมือแล้วตอบไป
ว่าเหวยดูก่อนพระลักษมณ์ ตำราจักมีมาแต่ไหน
ใคร่ห่อนชี้นกบนปลายไม้ หว่านข้าวลงไว้ที่ในนา
แล้วจะอยู่ท่าลูกโค ให้โตใหญ่ขึ้นต่อภายหน้า
กว่าจะมีชัยอสุรา พี่ยาท่านจึ่งจะรางวัล
ตัวเราทำศึกขับเคี่ยว ผู้เดียวแม้นม้วยอาสัญ
ก็จะสูญเสียเปล่าในกลางคัน จะหมายได้ดังนั้นก็ผิดไป
พระลักษมณ์อย่าพักเจรจา เราจะฟังท่านว่านั้นหาไม่
หากว่าสนธยาลงไรไร ทินกรใกล้อัสดงคต
ถ้าแม้นเวลายังวัน เราจะผูกพันเอาให้หมด
ถึงตัวพระลักษมณ์ก็ไม่ลด จะจับให้ทศกัณฐ์เจ้าลงกา
ขุนกระบี่แกล้งกล่าวไยไพ ให้ได้ยินประจักษ์แก่ยักษา
ว่าแล้วจึ่งถอยหลังมา ขึ้นรถรัตนารูจี
ให้เลิกจตุรงค์ทวยหาญ แสนเสนามารยักษี
โห่สนั่นครั่นครื้นปถพี กรีทัพกลับเข้าพระนคร ฯ
๏ ครั้นถึงประทับทับเกยแก้ว อันเพริศแพรวจำรัสประภัสสร
ลงจากรถแก้วอลงกรณ์ บทจรขึ้นเฝ้าเจ้าลงกา ฯ
๏ เมื่อนั้น ท้าวยี่สิบกรยักษา
ครั้นเห็นหนุมานขึ้นมา อสุราชื่นชมยินดี
จึ่งตรัสปราศรัยด้วยสุนทร ดูก่อนลูกรักเฉลิมศรี
ซึ่งเจ้าไปปราบไพรี ได้ทีหรือเป็นประการใด ฯ
๏ เมื่อนั้น วายุบุตรผู้มีอัชฌาสัย
ฟังเจ้ากรุงลงกากรุงไกร จึ่งตอบไปด้วยไวปรีชา
ครั้นข้าจะทูลแต่ตามจริง ดั่งจะหยิ่งยกตัวเอาหน้า
อันมีชัยหรือเสียทีมา อสุราก็แจ้งอยู่ทั้งนั้น
พระองค์ผู้พงศ์พรหมาน จงถามทวยหาญพลขันธ์
บรรดาที่ไปด้วยกัน ทรงธรรม์ก็จะทราบใต้ธุลี ฯ
๏ เมื่อนั้น ทศเศียรสุริย์วงศ์ยักษี
ได้ฟังหนุมานพาที จึ่งมีพระราชโองการ
ดูก่อนแสนสุรเสนา บรรดาโยธาทวยหาญ
ลูกรักกูออกไปรอนราญ ยังองอาจปรีชาญประการใด
จะเปรียบกับองค์อินทรชิต ทั้งความคิดฤทธาเป็นไฉน
เห็นทีใครจะดีกว่าใคร ในการรณรงค์ราวี ฯ
๏ บัดนั้น เสนาโยธายักษี
ต่างตนสนองพระวาที ตามที่ได้รู้เห็นมา
อันซึ่งหนุมานชาญณรงค์ ทำศึกอาจองแกล้วกล้า
มิให้ยากลำบากแก่โยธา ผู้เดียวเคี่ยวฆ่าไพริน
บรรดาวานรนับสมุทร ไม่ทานฤทธิรุทรแตกสิ้น
อุปมาดั่งหมู่มฤคิน ได้กลิ่นไกรสรตัวฉกรรจ์
ขุนกระบี่ไล่ตีโหมหัก ถึงรถพระลักษมณ์แล้วเย้ยหยัน
ตัดพ้อหยาบช้าทุกสิ่งอัน โรมรุกบุกบันเข้าไป
ถ้าแม้นมิจวนอัสดงค์ เห็นจะจับองค์พระลักษมณ์ได้
อันหนุมานฤทธิไกร ว่องไวทั้งสติปัญญา
ซึ่งจะเปรียบกับองค์อินทรชิต เห็นผิดไกลกันหนักหนา
ดั่งหนึ่งแผ่นดินกับแผ่นฟ้า พ้นที่จะอุปมาไป
เหมือนปัดอันมีราคิน จะเปรียบแก้วจินดากระไรได้
พระองค์ผู้ทรงภพไตร จะแคลงพระทัยไปไยมี ฯ
๏ เมื่อนั้น องค์ท้าวสิบพักตร์ยักษี
ได้แจ้งแห่งคำเสนี มีความชื่นชมด้วยสมคิด
ลงมาสวมกอดหนุมาน แล้วมีโองการประกาศิต
เจ้าผู้ศักดาวราฤทธิ์ ดั่งดวงชีวิตของบิดร
ควรที่จะผ่านสมบัติ ในเศวตฉัตรประภัสสร
เป็นปิ่นลงกาพระนคร เฉลิมหมู่นิกรกุมภัณฑ์
พ่อกับมณโฑนางสีดา จะพากันไปอยู่ในไพรสัณฑ์
จะยกสวรรยาทั้งนั้น ทำขวัญให้เจ้าผู้ชัยชาญ
ซึ่งทำสงครามมาเหนื่อยพักตร์ ลูกรักจงไปสรงสนาน
เสวยโภชนาให้สำราญ ชมฝูงเยาวมาลย์อนงค์ใน
ตรัสแล้วมีราชวาที สั่งมหาเสนีผู้ใหญ่
อันสมบัติอินทรชิตฤทธิไกร นั้นยกมาให้หนุมาน
ทั้งนางสุวรรณกันยุมา ซึ่งเป็นภิริยายอดสงสาร
อีกนางขับรำประจำงาน ประทานให้สิ้นด้วยกัน ฯ
๏ บัดนั้น มโหทรเสนาคนขยัน
รับสั่งพญากุมภัณฑ์ ถวายบังคมคัลแล้วออกมา ฯ
๏ จัดแจงเครื่องต้นเครื่องทรง ขององค์อินทรชิตยักษา
ทั้งสมบัติพัสถานอันโอฬาร์ ตามบัญชาสั่งอสุรี ฯ
๏ เมื่อนั้น ลูกพระพายผู้ชาญชัยศรี
ได้ประทานสมบัติก็ยินดี ขุนกระบี่มาปราสาทอินทรชิต ฯ
๏ ครั้นถึงซึ่งที่ราชฐาน แสนสนุกโอฬารดั่งดุสิต
ขึ้นยังแท่นทองชวลิต อันวิจิตรด้วยแก้วอลงการ์ ฯ
๏ บัดนั้น มโหทรผู้มียศถา
จึ่งมอบสมบัติอันโอฬาร์ ให้แก่พญาหนุมาน
ของนี้สมเด็จพระบิตุรงค์ รางวัลพระองค์ผู้ใจหาญ
ให้แทนที่อินทรชิตชัยชาญ ท่านผู้มีฤทธิ์จงรับไว้ ฯ
๏ เมื่อนั้น วายุบุตรผู้มีอัชฌาสัย
รับแสนสวรรยาปราสาทชัย ด้วยใจโสมนัสยินดี ฯ
๏ เมื่อนั้น นางสุวรรณกันยุมาโฉมศรี
ซึ่งเป็นเอกอัครเทวี ขององค์อสุรีอินทรชิต
ทรงโฉมประโลมสงสาร ดั่งนางในวิมานดุสิต
อรชรอ้อนแอ้นพึงพิศ พร้อมทั้งจริตกิริยา
กับฝูงนารีสนมนาฏ อันมีวิลาสดั่งเลขา
แต่งองค์ทรงเครื่องอลงการ์ พากันขึ้นมาด้วยยินดี ฯ
๏ ครั้นถึงนบนิ้วประนม บังคมเฟี้ยมเฝ้ากระบี่ศรี
บ้างเข้าโบกปัดพัดวี ใช้สอยตามที่พนักงาน ฯ
๏ ฝ่ายนางบำเรอก็ขับครวญ โหยหวนรี่เรื่อยเฉื่อยฉาน
ดีดสีตีเป่าบรรเลงลาน กรับฉิ่งประสานจังหวะกัน
บ้างขับรำมะนาท้าทับ ร้องรับเพราะเพียงเพลงสวรรค์
ร่อนเสียงสำเนียงโอดพัน สนั่นทั้งปราสาทรัตนา ฯ
๏ ฝูงนางระบำก็รำฟ้อน ทอดกรกรีดกรายดั่งเลขา
ท่าทีชม้ายชายตา เยื้องย่างเข้ามาให้ชิด
แล้วตีวงเวียนเปลี่ยนหัตถ์ ซัดแขนเยื้องไหล่ใส่จริต
งามงอนอ้อนแอ้นพึงพิศ เบี่ยงบิดเป็นท่าม้าคลี
ร่ายรำเวียนวงเป็นกงจักร เยื้องยักโดยจังหวะดีดสี
รำรอคลอเคล้าไปในที บำเรอขุนกระบี่ผู้ศักดา ฯ
๏ เมื่อนั้น ลูกพระพายผู้มียศถา
อยู่เหนือแท่นทองอลงการ์ ดูฝูงกัลยาระบำบัน
ทั้งฟังเสียงสำเนียงขับกล่อม เพราะพร้อมดั่งหนึ่งเพลงสวรรค์
แต่จิตประดิพัทธ์ผูกพัน ในสุวรรณกันยุมาเทวี
จึ่งลดองค์ลงจากบัลลังก์รัตน์ ยอหัตถ์ลูบหลังนางโฉมศรี
พิศพักตร์อัคเรศนารี แล้วมีสุนทรวาจา ฯ
๏ น้องเอยน้องรัก นงลักษณ์ผู้ยอดเสน่หา
บุญพี่เคยทำจึ่งนำมา ได้พบกัลยายาใจ
ท้าวทศกัณฐ์บิตุเรศ โปรดเกศเอามาประทานให้
เจ้าดวงดอกฟ้าสุราลัย อรไทจงได้ปรานี ฯ
๏ เมื่อนั้น นางสุวรรณกันยุมาโฉมศรี
ได้ฟังหนุมานพาที เทวีจึ่งตอบบัญชา
พระองค์จงได้โปรดก่อน ตัวข้าทุกข์ร้อนอยู่หนักหนา
ด้วยองค์อินทรชิตภัสดา พึ่งม้วยมรณาไม่ช้านัก
ยังไม่ทันถึงสักกึ่งเดือน จิตน้องฟั่นเฟือนเพียงอกหัก
ร้องไห้นํ้าเนตรไม่วายพักตร์ จะมีใจรักนั้นฉันใด ฯ
๏ โฉมเอยโฉมเฉลา ยุพเยาว์ผู้ยอดพิสมัย
อันความแสนโศกาลัย ใช่จะเป็นแต่องค์วนิดา
ซึ่งเกิดมาในธาตรี ย่อมมีด้วยกันถ้วนหน้า
จงดับเสียเถิดนะแก้วตา ฟังคำพี่ว่าอย่าทุกข์ร้อน
วันนี้ก็เป็นวันดี ควรที่จะร่วมสโมสร
ให้ศรีสวัสดิ์สถาวร ดวงสมรอย่าหน่วงให้เนิ่นนาน
ด้วยณรงค์สงครามจะมีไป เกลือกส้มจะไม่เป็นหวาน
ตัวพี่เป็นคนราชการ เยาวมาลย์จงได้เมตตา
ว่าพลางก็ทางสัพยอก เย้าหยอกด้วยความเสน่หา
เลียมลองต้องดวงสุมณฑา กรลอดสอดคว้าไปในที ฯ
๏ ทรงเอยทรงเดช พระจงโปรดเกศเกศี
อะไรมาทำดั่งนี้ ไม่ปรานีเลยภูวไนย
ตัวน้องก็อยู่เป็นข้า ใช่จะพ้นบาทาก็หาไม่
อันฝูงนางเป็นที่จำเริญใจ ก็ทรงโฉมวิไลเพริศพราย
ขอเชิญเสด็จไปเชยชม ภิรมย์รักด้วยนางทั้งหลาย
พระอย่าทำอุตลุดวุ่นวาย ให้น้องอับอายอสุรี ฯ
๏ ดวงเอยดวงสมร เจ้างามงอนนิ่มเนื้อมารศรี
อันฝูงนางกำนัลทั้งนี้ พี่ไม่จำนงจงใจ
อันตัวของเจ้าเยาวเรศ เหมือนดวงเนตรเป็นที่พิสมัย
เจ้าอย่าสลัดตัดอาลัย ให้พี่นี้ทนเวทนา
ว่าพลางอิงแอบแนบชิด จุมพิตด้วยความเสน่หา
เกี่ยวกระหวัดรึดรึงตรึงตรา วิญญาณ์ด่าวดิ้นแดยัน
พระสมุทรตีฟองนองระลอก กระทบฝั่งกระฉอกสะเทือนลั่น
วาฬใหญ่พ่นน้ำอยู่เป็นควัน ฝนสวรรค์ตกทั่วสาคร
สองร่วมภิรมย์สมพาส แสนสวาทในรสสโมสร
แสนสุขแสนเกษมสถาวร เหนือที่บรรจถรณ์ในราตรี ฯ
๏ เมื่อนั้น นางสุวรรณกันยุมาโฉมศรี
ได้ร่วมในรสฤๅดี ด้วยขุนกระบี่ผู้ปรีชา
ลืมโศกลืมทุกข์ลืมเทวษ เยาวเรศแสนโสมนัสสา
ลืมทั้งอินทรชิตภัสดา กัลยาลืมกายลืมองค์
แต่อิงแอบแนบชิดไม่ห่างได้ ด้วยความพิสมัยใหลหลง
นวดฟั้นคั้นเบื้องบาทบงสุ์ พิศวงในขุนวานร ฯ
๏ เมื่อนั้น ฝ่ายองค์พระลักษมณ์ชาญสมร
ครั้นหนุมานเลิกพลากร เข้านครลงกาธานี
ไม่ทันจะรู้ในอุบาย แยบคายชั้นเชิงกระบี่ศรี
พิโรธโกรธกริ้วพันทวี จึ่งมีพจนารถตรัสไป
ดูก่อนลูกพระสุริย์ฉาน หนุมานนี้มันเป็นไฉน
ไม่เกรงบาทพระตรีภูวไนย กลับไปเข้าด้วยทศกัณฐ์
เรานี้ประหลาดใจนัก ครั้นจักให้เลิกพลขันธ์
เกลือกมันจะตามมาโรมรัน บ่ายรับไม่ทันจะเสียที
จำเราจะตั้งมั่นไว้ ที่ในริมเนินคีรีศรี
ท่านกับนิลนนท์มนตรี สองกระบี่จงกลับไปพลับพลา
เอาคำที่มันองอาจ ทรยศประมาทพระเชษฐา
กราบทูลพระองค์ทรงศักดา ให้ทราบบาทาทุกประการ ฯ
๏ บัดนั้น กระบินทร์สองนายใจหาญ
รับสั่งน้องพระอวตาร กราบกับบทมาลย์แล้วรีบจร ฯ
๏ ครั้นถึงน้อมเศียรอภิวาท พระตรีภูวนาถทรงศร
ทูลว่าหนุมานฤทธิรอน วานรคิดคดต่อบาทา
ไปเข้าด้วยทศพักตร์อสุรี ทำทีฮึกฮักหนักหนา
ยกพวกพลมารออกมา ลุยไล่เข่นฆ่ากระบี่ไพร
แตกย่นจนถึงทัพพระลักษมณ์ ทะนงศักดิ์เจรจาหยาบใหญ่
ทูลถี่คลี่คลายขยายไป โดยได้รู้เห็นทุกประการ ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
ได้ฟังสุครีพชัยชาญ ผ่านฟ้าถวิลจินดา
ชะรอยโอรสพระพาย ทำอุบายล่อลวงยักษา
อันจะไปเข้าด้วยอสุรา เหมือนคำสุครีพว่านั้นผิดที
พระลักษมณ์ไม่รู้จึ่งกริ้วโกรธ แค้นเคืองยกโทษกระบี่ศรี
คิดแล้วสั่งน้องพาลี ท่านทั้งสองนี้จงรีบไป
ซึ่งว่าหนุมานคิดคด ทำการทรยศหยาบใหญ่
ให้พระลักษมณ์คอยรับมั่นไว้ กูจะยกออกไปราญรอน ฯ
๏ บัดนั้น ทั้งสองทหารชาญสมร
ก้มเกล้ารับสั่งพระสี่กร วานรรีบไปด้วยศักดา ฯ
๏ ครั้นถึงจึ่งประณตบทบงสุ์ ทูลองค์พระลักษมณ์กนิษฐา
โดยในพระราชบัญชา องค์พระจักราทรงฤทธิ์ ฯ
๏ เมื่อนั้น พระสุริย์วงศ์องค์นารายณ์จักรกฤษณ์
เสด็จเหนือแท่นแก้วชวลิต นิ่งคิดดำริตริไป
หนุมานได้ว่าไว้กับกู ใครจะล่วงรู้ก็หาไม่
เห็นจะคิดเป็นยลกลใน ลวงเอาดวงใจอสุรี
พระลักษมณ์ยังอ่อนแก่ความนัก ไม่รู้จักชั้นเชิงกระบี่ศรี
เกลือกว่ารุ่งเช้าวันนี้ หนุมานผู้มีปรีชา
จะมารยายกพลมาราญรอน พระลักษมณ์จะไม่ผ่อนผันหา
จะรบพุ่งกันเป็นโกลา จะพาเนื้อความนั้นมากไป ฯ
๏ จำกูจะยกออกไปดู ให้รู้ร้ายดีเป็นไฉน
คิดแล้วพอรุ่งอโณทัย ก็ออกพลับพลาชัยรูจี ฯ
๏ จึ่งมีพระราชบรรหาร สั่งชมพูพานกระบี่ศรี
ตัวกูจะยกไปราวี จงเตรียมโยธีให้พร้อมกัน ฯ
๏ บัดนั้น ศรีชมพูพานตัวขยัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ เกณฑ์กระบี่เข้ากระบวนโดยเสด็จ พระจักรเพชรตรีภพนาถา
เลือกสรรล้วนทรงศักดา ตัวแกล้วใจกล้าในการยุทธ์
แต่ละหมู่อาจดำสุธาดล เดินด้นไปได้หลังสมุทร
บ้างไปทางกาลาคนิรุทร แล้วผุดขึ้นกลางสัตภัณฑ์
ลางหมู่เดินได้ในอัมพร เที่ยวจรไปจบทางสวรรค์
ทุกพวกพื้นพงศ์เทวัญ ชาญฉกรรจ์ประกอบฤทธา
ล้วนถือทวนง้าวดาบหอก กวัดแกว่งกลับกลอกเงื้อง่า
ตั้งไปตามเกล็ดนาคา ในหน้าพลับพลารูจี ฯ
๏ เมื่อนั้น พระสุริย์วงศ์องค์นารายณ์เรืองศรี
ครั้นเสร็จซึ่งจัดโยธี เสด็จเข้าที่สนานกาย ฯ
๏ นํ้าทิพย์ไขจากสุหร่ายรัตน์ ดั่งฝนโบกขรพรรษกระแสสาย
ทรงสุคนธ์ปนปรงสุพรรณพราย กลิ่นขจายขจรวิญญาณ์
สอดใส่สนับเพลากระหนกหงส์ แล้วทรงโขมพัตถ์ภูษา
ชายแครงชายไหวอลงการ์ ฉลององค์อินทราเครือสุวรรณ
ตาบทิศทับทรวงมุกดาหาร สังวาลมรกตทับทิมคั่น
ทองกรพาหุรัดนาคพัน ธำมรงค์เครือสุบรรณกางกร
ทรงมหามงกุฎกรรเจียกเพชร กุณฑลแก้วเก็จประภัสสร
จับพระแสงพรหมาสตร์ฤทธิรอน บทจรมาขึ้นรถทรง ฯ
๏ เวเอยเวไชยันต์ เรือนสุวรรณแอกงอนอ่อนระหง
ดุมกำแก้วสลับประกับกง ปักธงสามชายปลายปลิว
รายรูปเทพนมประนมหัตถ์ ครุฑจับนาคหยัดสะบัดหิ้ว
สิงห์อัดแอบเคียงเรียงริ้ว กระหนกพลิ้วนกกลายรายกระจัง
เทียมสินธพสิบเทพบุตร ขาวผ่องบริสุทธิ์ดั่งสีสังข์
สารถีผู้มีกำลัง นั่งหน้าขับโผนโจนทะยาน
ประดับด้วยชุมสายเศวตฉัตร กรรชิงรัตน์บังแสงสุริย์ฉาน
แตรงอนแตรฝรั่งกังสดาล ปี่กลองฆ้องขานประสานกัน
เสียงม้าเริงร้องก้องกึก เสียงพลโห่ฮึกแผ่นดินลั่น
ผงคลีมืดคลุ้มชอุ่มควัน รีบเร่งพลขันธ์ยาตรา ฯ
๏ ครั้นมาถึงที่สนามรบ พระตรีภพลบโลกนาถา
ให้หยุดเคียงรถพระอนุชา พร้อมหมู่โยธาวานร ฯ
๏ เมื่อนั้น พระลักษมณ์สุริย์วงศ์ทรงศร
เห็นพระจักรกฤษณ์ฤทธิรอน ภูธรยกมาก็ยินดี
จึงก้มเกล้าเข้ารับบังคมทูล นเรนทร์สูรธิราชเรืองศรี
ว่าไอ้หนุมานอัปรีย์ บัดนี้มันทำทรยศ
กลับไปเข้าด้วยทศพักตร์ ฮึกฮักหยาบช้าสาหส
ออกมาต่อตีถึงหน้ารถ วานรแตกหมดด้วยมือมัน
แล้วกล่าวถ้อยคำหมิ่นประมาท ต่อเบื้องบาทพระนารายณ์รังสรรค์
ขอพระองค์ผู้ทรงสุบรรณ จงล้างชีพชีวันให้วายปราณ ฯ
๏ เมื่อนั้น พระจักรีผู้ปรีชาหาญ
ฟังพระอนุชาแจ้งการ ผ่านฟ้ายิ้มแย้มไปมา
แล้วตรัสแก่องค์พระลักษมณ์ น้องรักผู้ร่วมสังขาร์
ตัวพี่จะดูกิริยา ให้เห็นแก่ตาประจักษ์ใจ
หนุมานจะทำหักหาญ เหมือนวันวานนี้หรือไฉน
แม้นมันทรยศคิดคดไป จะฆ่าให้บรรลัยด้วยฤทธี ฯ
๏ เมื่อนั้น ฝ่ายหนุมานกระบี่ศรี
อยู่ในปราสาทรัตน์มณี ด้วยเทวีสุวรรณกันยุมา
แสนเกษมแสนสุขสโมสร จนทินกรแจ่มแจ้งพระเวหา
ก็สระสรงทรงเครื่องอลงการ์ ขึ้นเฝ้าพญากุมภัณฑ์ ฯ
๏ เมื่อนั้น ทศเศียรสุริย์วงศ์รังสรรค์
ครั้นเห็นหนุมานชาญฉกรรจ์ กุมภัณฑ์ยินดีเป็นพ้นไป
จึ่งจูงเอามือขุนกระบี่ ขึ้นแท่นมณีแล้วปราศรัย
เจ้าผู้ฤทธีปรีชาไว ดั่งหนึ่งดวงใจของบิดา
วานนี้เจ้าออกไปตีทัพ เคี่ยวขับเหนื่อยพักตร์มาหนักหนา
พ่อจงงดอยู่สักเพลา ให้เป็นผาสุกสำราญ
อันมนุษย์พี่น้องรามลักษมณ์ เห็นจักสิ้นชีพสังขาร
ด้วยมือของเจ้าผู้ชัยชาญ เมืองมารจะเกษมเปรมปรีดิ์ ฯ
๏ เมื่อนั้น หนุมานผู้ชาญชัยศรี
ได้ฟังพญาอสุรี ขุนกระบี่นิ่งนึกในใจ
ครั้นกูจะอยู่หลายวันนัก พระทรงศักดิ์จะติโทษได้
จะว่ามาอาสาให้ช้าไป จะลวงไอ้จังไรทศกัณฐ์
ออกไปให้พระองค์สังหาร ผลาญเสียให้ม้วยอาสัญ
คิดแล้วจึ่งตอบกุมภัณฑ์ ซึ่งพระองค์ทรงธรรม์ห้ามไว้
ทั้งนี้ด้วยทรงพระการุญ อันคุณนั้นหาที่สุดไม่
สงครามเพียงนี้ไม่ยากใจ จะงดอยู่ไยให้เนิ่นช้า
อันมนุษย์พี่น้องทั้งสองชาย มาดหมายเหมือนอยู่ในมือข้า
วันนี้ขอเชิญพระบิดา ยกโยธาไปเป็นประธาน
ตัวลูกผู้เดียวจะตีทัพ ให้ย่อยยับลงด้วยกำลังหาญ
จับพระลักษมณ์พระรามอหังการ มาถวายบทมาลย์พระบิดร ฯ
๏ เมื่อนั้น ท้าวราพณาสูรชาญสมร
ได้ฟังวาจาวานร ดังหนึ่งภูธรได้โสฬส
สิบโอษฐ์สำรวลสรวลสันต์ สิบพักตร์เพียงจันทร์ทรงกลด
จึ่งสั่งเสนีผู้มียศ ให้เตรียมรถเตรียมทศโยธา ฯ
๏ บัดนั้น จึ่งเปาวนาสูรยักษา
ก้มเกล้ารับสั่งเจ้าลงกา บังคมลาออกจากพระโรงคัล ฯ
๏ เกณฑ์พลทหารชำนาญศึก สี่หมู่ห้าวฮึกแข็งขัน
ขุนช้างขี่ช้างชาญฉกรรจ์ กุมขอหยัดยันกรายกร
ขุนม้าขี่ม้าอาชาชาติ ร้ายกาจมีเดชดั่งไกรสร
ถือสายร่ายรำโตมร ขับจรรวดเร็วดั่งลมกาล
ขุนรถขี่รถเรือนสุวรรณ กรกุมเกาทัณฑ์สำแดงหาญ
ขุนพลตรวจเตรียมพลมาร เริงร่านฮึกห้าวทุกตน
ล้วนถือง้าวทวนหอกดาบ ปืนไฟกำซาบสับสน
กวัดแกว่งสำแดงฤทธิรน เกลื่อนกล่นเพียบพื้นพระสุธา ฯ
๏ เมื่อนั้น ท้าวทศพักตร์ยักษา
ครั้นใกล้ศุภฤกษ์เวลา เสด็จมาโสรจสรงสาคร ฯ
๏ ปทุมทองโปรยปรายดั่งสายฝน ทรงสุคนธารกลิ่นเกสร
สอดใส่สนับเพลาเชิงงอน ภูษาลายกินนรกรกราย
ชายไหวชายแครงเครือขด เกราะแก้วมรกตฉานฉาย
ฉลององค์พื้นตองทองพราย รัดอกกระหนกกลายสังวาลรัตน์
ตาบทิศทับทรวงพวงเพชร ธำมรงค์เรือนเก็จกาบสะบัด
ทรงมหามงกุฎดอกไม้ทัด พาหุรัดมรกตกรรเจียกจร
ยี่สิบหัตถ์จับเทพอาวุธ ครบเครื่องพิชัยยุทธ์ธนูศร
ดั่งองค์เวสสุวัณฤทธิรอน กรายกรมาเกยรัตนา ฯ
๏ จึ่งให้คำแหงหนุมาน ยกพลทวยหาญเป็นทัพหน้า
ออกจากพิชัยลงกา แล้วองค์อสุราก็ทรงรถ ฯ
๏ รถเอยรถแก้ว กงกำล้วนแล้วด้วยมรกต
แปรกแอกอ่อนงอนชด บัลลังก์บดแก้วลายรายกระจัง
บุษบกเรือนเก็จประกวดภาพ เสากาบทาบกระจกกระหนกตั้ง
สี่มุขหุ้มสุวรรณบันบัง ดูดั่งวิมานในเมืองอินทร์
เทียมด้วยสารถีสี่พัน โลทันมือถือธนูศิลป์
สำทับขัดรุดดั่งครุฑบิน เครื่องสูงบังทินกรพราย
เสียงฆ้องกลองประโคมก้องกึก พลศึกดั่งคลื่นไม่ขาดสาย
โห่สนั่นโบกธงสามชาย รีบพลนิกายดำเนินไป ฯ
๏ เมื่อนั้น คำแหงหนุมานทหารใหญ่
เป็นทัพหน้ามาใกล้ที่ชิงชัย จึ่งคิดได้ด้วยไวปัญญา
วันนี้กูลวงทศกัณฐ์ ให้อายแก่เทวัญทุกทิศา
ทั้งหมู่อสุรโยธา จงสมน้ำหน้าไอ้อัปรีย์
คิดแล้วให้หยุดจตุรงค์ ลงจากรถแก้วมณีศรี
ไปยังพญาอสุรี ในที่ท่ามกลางกุมภัณฑ์ ฯ
๏ ทูลว่าพระองค์ทรงฤทธิรอน อย่าเพ่อยกนิกรพลขันธ์
จงให้โยธาทั้งนั้น ตั้งกระบวนทัพมั่นลงไว้
ข้าจะอ่านพระเวทวิทยา กำลังกายาเข้าไปใกล้
จับสองมนุษย์วุฒิไกร มัดมาให้ได้ทั้งสองคน
แม้นเห็นข้าเหาะขึ้นสามโยชน์ เดียวโดดอยู่กลางเวหน
ขอพระบิตุเรศฤทธิรน จงเร่งรถเร่งพลเข้าไป
ให้ทันท่วงทีอย่าช้านัก ลูกจะส่งพระลักษมณ์พระรามให้
ฆ่าเสียให้ม้วยบรรลัย จะเสร็จศึกแต่ในวันนี้ ฯ
๏ เมื่อนั้น ท้าวราพณาสูรยักษี
ไม่รู้ว่ากลก็ยินดี อสุรีจึ่งตอบวาจา
เจ้าผู้ปรีชาวราฤทธิ์ คิดการนี้ชัดหนักหนา
ตัวพ่อจะตั้งโยธา คอยดูสัญญาของลูกรัก ฯ
๏ เมื่อนั้น หนุมานชาญฤทธิ์สิทธิศักดิ์
ครั้นเสร็จซึ่งสั่งขุนยักษ์ บ่ายพักตร์มายังโยธี ฯ
๏ จึ่งยอกรขึ้นถวายบังคม พระสยมภูวนาถเรืองศรี
ยืนยันสำรวมอินทรีย์ ขุนกระบี่กำบังกายา
บัดเดี๋ยวทั้งตัวแลเงาหาย ไม่ปรากฏกายแก่ยักษา
เหาะขึ้นยังพื้นเมฆา ด้วยกำลังศักดาวานร ฯ
๏ บัดนั้น ฝ่ายกระบี่องคตชาญสมร
เห็นลูกพระพายฤทธิรอน อยู่กลางอัมพรก็ยินดี
จึ่งเอาศีลาที่ฝังไว้ อันใส่ดวงใจยักษี
เหาะระเห็จเตร็จฟ้ามาทันที ยังที่คำแหงหนุมาน ฯ
๏ เมื่อนั้น วายุบุตรวุฒิไกรใจหาญ
ครั้นเห็นหลานท้าวมัฆวาน ก็สำราญด้วยสมอารมณ์คิด
จึ่งว่าครั้งนี้ทศกัณฐ์ มันจะถึงพรหมลิขิต
เราจะไปเฝ้าพระทรงฤทธิ์ ถวายดวงจิตอสุรา ฯ
๏ ว่าแล้วจึ่งสองทหาร เหาะทะยานไปโดยเวหา
ดั้นหมอกออกกลีบเมฆา ตรงมาที่ประทับโยธี ฯ
๏ ครั้นถึงนบนิ้วบังคมบาท พระนารายณ์ธิราชเรืองศรี
ถวายดวงใจอสุรี แล้วทูลพระตรีภูวไนย
ข้าลวงทศพักตร์กับนักสิทธ์ จึ่งเอาดวงจิตนี้มาได้
แสนยากลำบากเป็นพ้นไป กว่ารับสั่งใช้แต่หลังมา ฯ
๏ เมื่อนั้น พระตรีภพลบโลกนาถา
ได้ฟังหนุมานทูลมา ทั้งเห็นดวงวิญญาณ์ทศพักตร์
มีความปรีดิ์เปรมเกษมศานต์ สำราญฤทัยพระทรงจักร
ดั่งได้สีดานงลักษณ์ มาชมกับตักพระจักรี
จึ่งตรัสว่าแก่พระอนุชา ซึ่งแก้วตาให้ไปบอกพี่
ว่าวายุบุตรผู้ฤทธี กระบี่ทำการทรยศ
กลับไปเข้าด้วยทศพักตร์ โหมหักตีพลเราแตกหมด
จนถึงตัวเจ้าก็ไม่ลด หยาบช้าสาหสเป็นพ้นไป
บัดนี้เขาได้ดวงใจมา พระอนุชาจะคิดเป็นไฉน
ทำศึกหรือเจ้าเบาใจ มิได้ตริตรองดูให้ดี ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังบรรหารพระจักรี ชุลีกรสนองพระวาจา
อันซึ่งเล่ห์กลหนุมาน คิดอ่านล่อลวงยักษา
ลึกซึ้งพ้นที่จะคณนา ในอุบายมารยาแยบคาย
ถ้าจะนับดวงดาวในอัมพร หยั่งมหาสาครกระแสสาย
ด้วยกำลังปัญญาอัชฌาชาย พอจะหมายนับหยั่งได้ดั่งใจ
อันจะหยั่งปัญญาวายุบุตร เห็นสุดที่น้องรักจะหยั่งได้
ด้วยเล่ห์กลนั้นพ้นประมาณไป ที่ในท่วงทีแลปรีชา ฯ
๏ เมื่อนั้น พระตรีภพลบโลกนาถา
จึ่งตรัสแก่พระอนุชา อันวายุบุตรวุฒิไกร
ซื่อตรงจงรักภักดี จะมีสิ่งใดเปรียบก็หาไม่
ถึงจะเอาเดือนดาวอโณทัย ก็จะได้ดั่งใจไม่ยากนัก
หนุมานเหมือนหนึ่งขุนพลแก้ว หาไม่ได้แล้วทั้งไตรจักร
เป็นคู่สร้างมาล้างเหล่ายักษ์ ปรปักษ์พ่ายแพ้ฤทธา ฯ
๏ บัดนั้น กำแหงหนุมานทหารกล้า
จึ่งทูลสมเด็จพระจักรา บัดนี้ข้าลวงทศกัณฐ์
ให้ยกหมู่พลนิกาย มาตั้งอยู่ชายพนาสัณฑ์
ว่าจะจับองค์พระทรงธรรม์ พาไปให้มันถึงทัพชัย
อันทศเศียรขุนมาร จะแจ้งการว่ากลก็หาไม่
แม้นเห็นตัวข้ากลับไป ก็จะให้ยกพลตามมา
จะขอลาเบื้องบาทพระทรงจักร ไปเยาะเย้ยขุนยักษ์จงหนักหนา
ให้มันได้อายแก่เทวา แม้นว่าจะเข้ามาโรมรัน
พระองค์จงแผลงพรหมาสตร์ ไปพิฆาตอสุราโมหันธ์
ข้าจะขยี้ดวงใจมัน ให้สิ้นชีวันทันที ฯ
๏ ว่าแล้วประณตบทบงสุ์ องค์พระหริรักษ์เรืองศรี
พาเอาดวงใจอสุรี ขุนกระบี่เหาะขึ้นยังอัมพร ฯ
๏ เมื่อนั้น ท้าวทศกัณฐ์ชาญสมร
ครั้นเห็นหนุมานฤทธิรอน เขจรอยู่กลางเมฆา
ไม่รู้ในกลขุนกระบี่ อสุรีแสนโสมนัสสา
ดั่งได้สวรรค์ชั้นฟ้า สำรวลสรวลร่าสำราญใจ
สิ้นทั้งสิบปากกระดากลิ้น เมืองแมนแดนดินก็หวาดไหว
ตบหัตถ์สนั่นครั่นไป เร่งให้ขับหมู่โยธา ฯ
๏ แล้วร้องว่าเหวยหนุมาน เหตุใดจึ่งนานหนักหนา
เร่งส่งพระลักษมณ์พระรามมา ให้แก่บิดาบัดนี้ ฯ
๏ เมื่อนั้น หนุมานผู้ชาญชัยศรี
เห็นทศพักตร์อสุรี ขับหมู่โยธีพลากร
จะใกล้ถึงที่สนามยุทธ์ ใกล้พระจักรภุชทรงศร
ก็ลงมาจากอัมพร ด้วยกำลังฤทธิรอนชาญฉกรรจ์ ฯ
๏ แล้วออกยืนขวางมรคา สำแดงฤทธาเข้ากางกั้น
ทำยักคิ้วหลิ่วตาขบฟัน ชูใจกุมภัณฑ์แล้วร้องไป
เหวยเหวยอะไรอยู่ในนี้ ยักษียังรู้หรือหาไม่
จงพินิจพิศดูให้แจ้งใจ นี่คืออันใดเร่งบอกมา ฯ
๏ เมื่อนั้น ท้าวยี่สิบกรยักษา
แลเห็นซึ่งแท่งศีลา พญามารสลดระทดใจ
ตระหนกอกสั่นขวัญหนี จะมีสมประดีก็หาไม่
หน้าซีดผาดเผือดไปทันใด ดั่งจะม้วยบรรลัยไปทั้งเป็น
จึ่งร้องว่าดูก่อนหนุมาน ท่านนี้ก่อกรรมทำเข็ญ
พ่อได้เลี้ยงดูให้อยู่เย็น เป็นบุตรบุญธรรม์ยอดรัก
อันตัวของเจ้าผู้ศักดา ทั้งสติปัญญาก็แหลมหลัก
บาปบุญคุณโทษทรลักษณ์ ย่อมประจักษ์อยู่แล้วทุกสิ่งไป
ควรหรือมาอกตัญญู จะรู้คุณบ้างก็หาไม่
ตัวพ่อคนซื่อจึ่งไว้ใจ ให้แสนสมบัติอันโอฬาร
ทั้งฝูงอนงค์ทรงโฉม เป็นที่ประโลมสงสาร
เอ็นดูพ่อเถิดนะหนุมาน ขอทานดวงจิตของบิดา
จงส่งให้พ่อเถิดเอาบุญ คุณนั้นจะมีไปภายหน้า
อย่าให้ได้ทุกข์เวทนา สิ้นชีพชีวาในครั้งนี้ ฯ
๏ เมื่อนั้น หนุมานผู้ชาญชัยศรี
ได้ฟังจึ่งตอบวาที เหวยเหวยอสุรีทศกัณฐ์
ตัวท่านเป็นคนอาสัตย์ สารพัดมืดมัวโมหันธ์
มิได้ตั้งอยู่ในทศธรรม์ จึ่งบันดาลให้เกิดภัยพาล
สุริย์วงศ์พงศ์พันธุ์ก็บรรลัย เพราะใครก่อกรรมนำผลาญ
เมื่อทำผิดอยู่แต่บุราณ จึ่งเกิดการวิบัติไปทั้งนี้
อันองค์สมเด็จพระสี่กร ฤทธิรอนล้ำฟ้าราศี
ใช่ว่าสมบัติจะไม่มี จึ่งยกโยธีตามมา
ชิงเอาสมบัติพัสถาน ศฤงคารบริวารของยักษา
เพราะท่านทุจริตพาลา ไปลักองค์สีดานงลักษณ์
มาไว้ที่ในพระนคร พระสี่กรจึ่งยกมาหาญหัก
ตามความทารุณของขุนยักษ์ จักว่าเราลวงนั้นผิดไป
แม้นท่านส่งองค์สีดามา ดวงใจยักษาจะส่งให้
ถ้าว่ามิส่งอรไท ก็ไม่ส่งดวงใจอสุรี ฯ
๏ เมื่อนั้น ท้าวทศพักตร์ยักษี
ได้ฟังดั่งต้องอสุนี ไม่รู้ที่บิดเบือนเจรจา
จึ่งว่าดูก่อนหนุมาน ท่านว่านี้ชอบหนักหนา
ซึ่งเราไม่อยู่ในสัจจา ไปลักสีดามาไว้
เหตุด้วยถึงพรหมลิขิต จึ่งไม่ยั้งจิตคิดได้
รู้แล้วว่าจะม้วยบรรลัย จะไว้เกียรติไปในธาตรี
ว่าเราสู้ตายด้วยความรัก ให้ไตรจักรรู้ทั่วทุกราศี
อันโฉมนางสีดาเทวี ที่เราจะส่งอย่าสงกา
แม้นว่าชาตินี้มิได้ชม จะขอสมนางในชาติหน้า
ให้ได้โฉมยงองค์สีดา มาไว้พิศวาสอย่าคลาดคลาย
แต่อย่าให้เหมือนตัวท่าน เป็นพาลทรยศไม่รู้หาย
ลวงล่อจนพ่อนี้จำตาย จะเสียพยศร้ายไปเมื่อไร
เราเลี้ยงเป็นถึงลูกรัก จะรู้จักคุณบ้างก็หาไม่
อันมงกุฎสังวาลอำไพ จงส่งมาให้กูบัดนี้ ฯ
๏ เมื่อนั้น หนุมานผู้ชาญชัยศรี
ได้ฟังจึ่งตอบวาที ว่าไยฉะนี้นะขุนยักษ์
ช่างด้านหน้าเจรจาด้วยโมหันธ์ ไม่อายเทวัญทั้งไตรจักร
ดูดั่งชาติชายทรลักษณ์ สารพัดอัปลักษณ์ทุกสิ่งไป
ประเวณีผู้ทำการยุทธ์ สุดแต่เอาชัยให้จงได้
จะว่าเราลวงด้วยอันใด เป็นวิสัยกลศึกบุราณมา
อันสิ่งของให้แล้วกลับทวงเล่า ท่านลวงเราอีกสิไม่ว่า
ถ้อยคำดั่งเด็กพาลา ไม่มีสัจจาในวาที
อันมงกุฎแก้วสุรกานต์ กุณฑลสังวาลของยักษี
ตัวเรามิได้ไยดี อสุรีจงคืนเอาไป
ว่าพลางก็เปลื้องเครื่องประดับ ทับทรวงมงกุฎออกโยนให้
แล้วจึ่งเยาะเย้ยไยไพ ชูชี้ดวงใจกุมภัณฑ์
กลอกไว้กับบนหัตถา แยกเขี้ยวหลิ่วตาแล้วสรวลสันต์
ดั่งหนึ่งจะโยนดวงใจนั้น ให้ทศกัณฐ์กับกร ฯ
๏ เมื่อนั้น ท้าวทศเศียรชาญสมร
ครั้นเห็นอาการวานร ให้เร่าร้อนฤๅทัยดั่งไฟพิษ
จึ่งร้องว่าเหวยหนุมาน ตัวเองทำการทุจริต
มิได้ซื่อตรงต่อมิตร คิดแต่โกหกมารยา
มาตรแม้นมิได้ดวงใจกู รู้แล้วว่าจะม้วยสังขาร์
อันธรรมดาสัตว์เกิดมา ใช่ว่าจะพ้นความตาย
ถึงเขาพระสุเมรุอันสูงสุด เป็นมงกุฎโลกทั้งหลาย
ครั้นต้องไฟกัลป์อันตราย ย่อมรู้ฉิบหายไปเหมือนกัน
ตัวเราผู้มีอานุภาพ ปราบไปได้ทั่วสรวงสวรรค์
เป็นใหญ่ในไตรภพนั้น จะครั่นคร้ามความตายเมื่อไรมี
แต่จะกลับเข้าไปลงกาก่อน สั่งอนงค์นิกรสาวศรี
กับนางมณโฑเทวี พรุ่งนี้จะยกออกมา
ว่าแล้วจึ่งมีบรรหาร สั่งโลทันมารยักษา
ให้กลับรถแก้วแววฟ้า เลิกพลโยธาเข้าเวียงชัย ฯ
๏ เมื่อนั้น คำแหงหนุมานทหารใหญ่
เห็นทศกัณฐ์คืนเข้ากรุงไกร ก็กลับไปเฝ้าองค์พระจักรี ฯ
๏ ครั้นถึงน้อมเศียรบังคมบาท พระนารายณ์ธิราชเรืองศรี
ทูลตามโต้ตอบอสุรี บัดนี้องค์ท้าวทศกัณฐ์
เลิกทัพกลับเข้าเวียงชัย จะไปลามณโฑเมียขวัญ
กับนางนักสนมกำนัล พรุ่งนี้กุมภัณฑ์จะยกมา ฯ
๏ เมื่อนั้น พระจักรกฤษณ์ลือฤทธิ์ทุกทิศา
ฟังลูกพระพายผู้ศักดา ผ่านฟ้าชื่นชมยินดี
จึ่งให้กลับมหาเวไชยันต์ พลขันธ์โห่ร้องอึงมี่
เสียงสนั่นลั่นเลื่อนธาตรี ภูมีคืนเข้ายังพลับพลา ฯ
๏ เมื่อนั้น ฝ่ายท้าวทศพักตร์ยักษา
เดินทางในหว่างมรคา อสุราสลดระทดใจ
โอ้อนิจจาแก่ตัวกู แต่จะรู้เท่าลิงก็หาไม่
เสียยศเสียเกียรติทุกสิ่งไป ด้วยหลงกลแก่ไอ้หนุมาน
แต่มันทำเล่ห์เพทุบาย มาดหมายจำนงจงผลาญ
เป็นหลายครั้งมาช้านาน หรือบันดาลเชื่อฟังปัจจามิตร
ทั้งนี้ก็เพื่อผลกรรม นำให้ถึงพรหมลิขิต
พระเร่าร้อนฤๅทัยดั่งไฟพิษ ตะลึงคิดจนเข้าลงกา ฯ
๏ ครั้นถึงจึ่งประทับกับเกยแก้ว แล้วลงจากราชรัถา
พระองค์กระด้างทั้งกายา มิใคร่จะลีลาไป ฯ
๏ เมื่อนั้น นางมณโฑผู้ยอดพิสมัย
ทั้งฝูงอนงค์กำนัลใน แลไม่เห็นเศียรทศกัณฐ์
สิ้นทั้งพระกรซ้ายขวา กัลยาตกใจตัวสั่น
เพียงจักสิ้นชีพชีวัน พากันวิ่งวุ่นออกไปรับ ฯ
๏ ครั้นใกล้จึ่งเห็นพระองค์ พร้อมสิ้นทรวดทรงเครื่องประดับ
ก้มเกล้ากราบลงด้วยคำนับ แล้วรับพระองค์ดำรงมา
ลางนางเข้าจูงพระกร บทจรห้อมล้อมซ้ายขวา
บ้างประคองพญาอสุรา ขึ้นยังมหาปราสาทชัย ฯ
๏ ครั้นถึงจึ่งฝูงนางอนงค์ ช่วยเปลื้องเครื่องทรงออกให้
บ้างเอาสุคนธ์มาลูบไล้ ลางนางได้พัดมาปัดวี
บ้างเข้าอยู่งานนวดฟั้น คั้นหัตถ์บาทายักษี
อันนางกำนัลทุกนารี มีเนตรคลอด้วยชลนา ฯ
๏ เมื่อนั้น ทศเศียรสุริย์วงศ์ยักษา
ครั้นเห็นมณโฑกัลยา กับนางอสุราทั้งปวง
ให้สลดระทดพระทัยนัก พินิจพิศพักตร์แล้วเป็นห่วง
แสนเสียดายแสนรักสลักทรวง ดั่งดวงชีวิตจะบรรลัย
คิดความวิโยคโศกศัลย์ มิอาจจะกลั้นกันแสงได้
นํ้าพระเนตรอาบองค์ลงไป ไหลดั่งสหัสธารา
จึ่งว่ามณโฑเจ้าพี่ มารศรีผู้ยอดเสน่หา
ซึ่งมิเชื่อฟังกัลยา ชะรอยว่าเวรามาตามทัน
จะคิดสิ่งไรก็วิปริต สารพัดมืดมิดด้วยโมหันธ์
สำหรับวิบากจะจากกัน ที่ผิดนั้นเห็นเป็นว่าดี
บัดนี้หนุมานมันทรยศ คิดคดกลับกลายไปจากพี่
ลวงพระโคบุตรมุนี เอาดวงชีวีของพี่ไป
ครั้งนี้น่าที่จะจากเจ้า ยุพเยาว์ผู้ยอดพิสมัย
ถึงกรรมแล้วจำจะบรรลัย จำเป็นจำไกลกัลยา ฯ
๏ เมื่อนั้น นางมณโฑผู้ยอดเสน่หา
ได้ฟังสมเด็จพระภัสดา ดั่งดวงวิญญาณ์จะทำลาย
สองกรข้อนทรวงอัคเรศ แสนทุกข์แสนเทวษใจหาย
เพียงหนึ่งเศียรขาดออกจากกาย โฉมฉายก็ร่ำโศกี
โอ้ว่าพระองค์ทรงภพ เลื่องชื่อลือลบทุกราศี
ควรหรือไม่รู้เท่าไพรี จะมาม้วยชีวีอนาถใจ
เมียได้ทูลห้ามไว้แต่หลัง จะเชื่อฟังคำบ้างก็หาไม่
เห็นผิดนั้นกลับเป็นชอบไป เอาศัตรูมาไว้เป็นมิตร
พระซื่อต่อคนจนตนตาย ให้ลิงร้ายมาลวงเอาดวงจิต
ร่ำพลางกอดบาทซบโมลิศ แสนโศกเพียงชีวิตจะมรณา ฯ
๏ เมื่อนั้น ทศเศียรสุริย์วงศ์ยักษา
เห็นเมียรักทรงโศกา อสุราสลดระทดใจ
ส้วมสอดกอดไว้แล้วพาที เจ้าพี่ผู้ยอดพิสมัย
คิดคิดจะใคร่พาอรไท หนีไปอยู่ขอบจักรวาล
กับองค์สีดานงลักษณ์ ซึ่งพี่รักยอดสงสาร
ให้พ้นภัยเภทเหตุการณ์ แล้วคิดบันดาลละอายใจ
แก่หมู่เทวาสุราฤทธิ์ ทศทิศจะนินทาได้
อันการจะถึงที่บรรลัย ใครจะหนีได้ก็ผิดที
แม้นว่าหาบุญพี่ไม่แล้ว น้องแก้วผู้มิ่งมารศรี
เจ้าค่อยฝากองค์เทวี แก่พิเภกซึ่งเป็นอนุชา
อดความห้ามใจให้จงหนัก น้องรักจำคำพี่ว่า
ตัวพี่จะม้วยมรณา กลับมาจะสั่งเจ้าวันนี้
รุ่งเช้าตัวเจ้าจะพลัดพราก จำเป็นจำจากอกพี่
จะได้เห็นหน้าแต่ราตรี พรุ่งนี้จะลาเจ้าไป ฯ
๏ เมื่อนั้น นางมณโฑเยาวยอดพิสมัย
ได้ฟังบัญชาภูวไนย อรไทครวญคร่ำรำพัน
โอ้ว่าพระจอมโลกา พรุ่งนี้จงพาเมียขวัญ
ไปด้วยพระองค์ทรงธรรม์ โรมรันอริราชไพรี
เมียไม่ขออยู่จะสู้ม้วย ตายด้วยเป็นเพื่อนบทศรี
ดีกว่าซึ่งมีชีวี พ้นที่ทนทุกข์ลำบากใจ
อันซึ่งพิเภกอนุชา เมียจะฝากกายากระไรได้
จะรู้ที่ดูหน้าประการใด จะชอกชํ้าฤๅทัยเป็นนิรันดร์
พระองค์จงงดอยู่ก่อน เอาปัญญาผันผ่อนอย่าหุนหัน
อยู่ด้วยเมียรักสักสามวัน เลือกอันตรายจะบรรเทา
เหตุนี้เป็นต้นด้วยหนุมาน ดั่งองค์พระกาลมาผลาญเผา
ติดตัวตามเตือนอยู่เหมือนเงา หวังจะเอาชีวิตจิตใจ
ตั้งแต่วันนี้จะแสนเทวษ ใครจะปกเกศก็หาไม่
ร่ำพลางสะอื้นอาลัย นิ่งไปกับบาทพญามาร ฯ
๏ บัดนั้น นางกำนัลเยาวยอดสงสาร
เห็นมณโฑกัลยายุพาพาล นงคราญกันแสงร่ำไร
ต่างตนแสนโศกด้วยความรัก ซบพักตร์ลงแล้วก็ร้องไห้
เสียงแซ่อื้ออึงคะนึงไป สิ้นทั้งวังในอสุรา
สำเนียงดั่งลมบรรลัยกาล มาพัดพานล้างโลกทุกทิศา
ต่างตนต่างฟายน้ำตา โศกาครวญคร่ำรำพัน
โอ้ว่าพระจอมมงกุฎภพ ทรงเดชลือลบสรวงสวรรค์
เลี้ยงข้านี้เป็นสัจธรรม์ พระคุณนั้นยิ่งฟ้าดิน
ตั้งแต่นี้ไปเมืองมาร จะเดือดร้อนรำคาญด้วยกันสิ้น
จะเสื่อมสุขทุกหมู่อสุรินทร์ มีแต่จะกินน้ำตา
ทีนี้จะผินพักตร์ไปพึ่งใคร เหมือนพระภูวไนยนาถา
ร่ำพลางฝูงนางกัลยา โศกาเพียงสิ้นชีวัน ฯ
๏ เมื่อนั้น ทศเศียรสุริย์วงศ์รังสรรค์
แสนเทวษจนรุ่งสุริยัน กุมภัณฑ์ก็คิดมานะใจ
อันจะย่อท้ออยู่มิออกรบ สามภพจะหมิ่นนินทาได้
ว่ากูเป็นใหญ่ในแดนไตร มีใจครั่นคร้ามแก่ไพรี
จำเป็นจะออกไปต่อฤทธิ์ ถึงจะสิ้นชีวิตให้รู้ที่
คิดแล้วย่างเยื้องจรลี ออกที่พระโรงรัตนา ฯ
๏ ลดองค์ลงเหนือบัลลังก์อาสน์ พร้อมเสนามาตย์ซ้ายขวา
แล้วมีพระราชบัญชา ตรัสสั่งเสนามโหทร
เร่งเกณฑ์จตุรงค์ทวยหาญ เลือกล้วนชำนาญชาญสมร
กูจะยกออกไปราญรอน ต่อกรอริราชไพรี ฯ
๏ บัดนั้น มโหทรเสนายักษี
รับสั่งพระองค์ทรงธรณี ถวายอัญชุลีแล้วออกไป ฯ
๏ เกณฑ์หมู่จตุรงค์องอาจ เป็นกระบวนพยุหบาตรทัพใหญ่
เอาสัสดีที่ถือบาญชีไว้ เร่งให้ขับไพร่เข้ากองทัพ
เกณฑ์ได้พวกนั้นพวกโน้นหนี นายสมุห์บัญชีเที่ยวไล่จับ
ถึงจะแก้จำหน่ายก็ไม่รับ จับเอาพ่อตาแม่ยายมา
ผูกมัดรัดกันอุตลุด โบยตีลากฉุดไม่คิดหน้า
อื้ออึงคะนึงทั้งพารา ก็ได้มาตามสารบาญชี ฯ
๏ บัดนั้น ฝ่ายหมู่อสุรยักษี
หน้าตาไม่เป็นสมประดี อสุรีก็ปรับทุกข์กัน
ครั้งนี้พระองค์ทรงนครา จะยกโยธาพลขันธ์
ออกไปหักโหมโรมรัน ประจัญด้วยพวกกระบี่ไพร
เห็นสิ้นศักดาวราฤทธิ์ ที่จะรอดชีวิตนั้นหาไม่
ด้วยหนุมานลวงเอาดวงใจ ไปได้จากองค์พระนักพรต
อันเราเหล่าพลทั้งหลาย จะพากันพลอยตายเสียสิ้นหมด
ด้วยแสงศรพระรามทรงยศ จะเลี้ยวลดเลี่ยงหลีกไฉนดี
ครั้นจะหลบลี้มิออกไป ก็กลัวภัยพญายักษี
จะลงโทษาฆ่าตี จนถึงพี่น้องญาติกา
จำเป็นจะออกไปด้วยก่อน จึ่งค่อยผันผ่อนเอาข้างหน้า
เมื่อทัพชิดติดพันเข้ามา จึ่งจะล่าหลบลี้หนีไป
อันหมู่โยธาเสนายักษ์ จะฮึกฮักสักตนก็หาไม่
ด้วยความจำเป็นจำไป มาเข้าทัพชัยอสุรี ฯ
๏ เมื่อนั้น ฝ่ายท้าวทศพักตร์ยักษี
ครั้นเสร็จซึ่งจัดโยธี อสุรีถวิลจินดา
ตัวกูเป็นวงศ์พรหเมศ เลื่องชื่อลือเดชทุกทิศา
วันนี้จะสิ้นชีวา จะให้เกียรตินั้นปรากฏไว้
ตราบเท่ากัลปาฟ้าดิน สิ้นทั้งสามภพสบสมัย
คิดแล้วร่ายเวทเกรียงไกร สำรวมใจนิมิตอินทรีย์ ฯ
๏ บัดเดี๋ยวก็กลับกลายเพศ เป็นท้าวตรีเนตรเรืองศรี
ทรงโฉมประโลมโลกีย์ ใครเห็นเป็นที่จำเริญนัก
ผิวผ่องพึงพิศผุดผาด งามวิลาสลํ้าเลิศในไตรจักร
กรายกรอ้อนแอ้นพริ้มพักตร์ พญายักษ์มาสรงชลธาร ฯ
๏ ปทุมแก้วโปรยปรายดั่งสายฝน ทรงสุคนธาทิพย์หอมหวาน
สนับเพลารายพลอยสุรกานต์ ภูษาลายก้านกระหนกกลาย
ชายแครงประดับปัทมราช ชายไหวทิพมาศฉานฉาย
ฉลององค์ทรงประภาสสุพรรณพราย สังวาลศึกสามสายดวงลอย
ตาบทิศทับทรวงมรกต รัดองค์เครือขดเฟื่องห้อย
ทองกรพาหุรัดประดับพลอย ธำมรงค์เพชรพร้อยพรายตา
ทรงมหามงกุฎเนาวรัตน์ กรรเจียกแก้วจำรัสเวหา
ห้อยพวงสุวรรณมาลา กรขวาจับพระขรรค์อันฤทธี
เหมือนองค์หัสนัยน์เทวราช งามวิลาสจำรัสรัศมี
เสด็จจากอาสน์แก้วรูจี จรลีมาหาเมียรัก ฯ
๏ ครั้นถึงส้วมกอดอัคเรศ แสนทุกข์แสนเทวษเพียงอกหัก
พินิจพิศเพ่งเล็งพักตร์ พญายักษ์สะท้อนถอนใจ
แล้วมีวาจาอันสุนทร ดูก่อนเยาวยอดพิสมัย
อันตัวของพี่จะบรรลัย ทรามวัยค่อยอยู่ให้จงดี
จะได้เห็นหน้ากันแต่ครู่เดียว ทีนี้จะเหลียวไม่เห็นพี่
จงค่อยครอบครองอสุรี ฝูงนางสาวศรีพระกำนัล
สิ่งใดซึ่งได้ผิดพลั้ง แต่หลังด้วยความหุนหัน
อย่าให้เป็นเวรากัน ขวัญเมืองจงได้เมตตา ฯ
๏ เมื่อนั้น นางมณโฑเยาวยอดเสน่หา
ได้ฟังสมเด็จพระภัสดา ดั่งหนึ่งชีวาจะบรรลัย
กราบลงกับเบื้องบาทบงสุ์ ข้อนทรวงแล้วทรงกันแสงไห้
กอดข้อพระบาทเข้าไว้ ร่ำไรรำพันวิงวอน
พระองค์ผู้ทรงศักดา เมตตาจงงดอยู่ก่อน
อย่าเพ่อออกไปราญรอน ภูธรยั้งคิดดูให้ดี
จงส่งนางสีดาโฉมฉาย ไปถวายพระรามเรืองศรี
พระองค์ก็จะคงชีวี ภูมีจะได้อยู่ด้วยเมียรัก
ครองฝูงสนมบริวาร ศฤงคารไพร่ฟ้าอาณาจักร
ปกเกศสุริย์วงศ์พงศ์ยักษ์ เป็นหลักจรรโลงโลกา ฯ
๏ เมื่อนั้น ท้าวยี่สิบกรยักษา
ได้ฟังเมียรักจำนรรจา อสุรานิ่งขึงตะลึงคิด
ชลนัยน์ไหลนองคลองเนตร แสนเทวษอัดอั้นตันจิต
จึ่งว่าเจ้าผู้ร่วมชีวิต สุดคิดที่จะง้อไพรี
อันสัตว์เกิดมาในสงสาร จะหนีพระกาลได้ก็ใช่ที่
ถึงกรรมจำสิ้นชีวี มารศรีจะให้ส่งนางสีดา
จะรู้ที่ส่งไปกระไรได้ ดวงใจพี่ยอดเสน่หา
อดสูดูร้ายแก่เทวา นักสิทธ์วิทยานาคินทร์
จะว่าพี่กลัวรามลักษมณ์ ไตรจักรจะล่วงนินทาสิ้น
เราเป็นสุริย์วงศ์พรหมินทร์ จะให้โลกดูหมิ่นนั้นจนใจ
สู้ตายไม่เสียดายชีวัน จะย่อท้อต่อมันกระไรได้
ตัวพี่ก็ชายอาชาไนย ไม่คิดอาลัยแก่ชีวี ฯ
๏ ว่าแล้วเสด็จยุรยาตร จากอาสน์สุวรรณเรืองศรี
กรายกรย่างเยื้องจรลี มาเกยมณีอลงการ ฯ
๏ เมื่อนั้น นางมณโฑเยาวยอดสงสาร
ทั้งฝูงสนมนงคราญ เยาวมาลย์พ่างเพียงจะขาดใจ
ต่างตนต่างฟายชลเนตร แสนทุกข์แสนเทวษละห้อยไห้
ก็พากันลงจากปราสาทชัย ตามไปยังเกยรัตนา ฯ
๏ ครั้นถึงจึ่งฝูงอนงค์นาฏ เข้ากอดเบื้องบาททั้งซ้ายขวา
ต่างตนต่างร่ำโศกา ดั่งว่าจะสิ้นสมประดี ฯ
๏ เมื่อนั้น ท้าวทศพักตร์ยักษี
เห็นนางมณโฑเทวี กับฝูงนารีกำนัลใน
ตามมาโศการ่ำรัก พญายักษ์ไม่กลั้นโศกได้
พิศพักตร์พลางสะท้อนถอนใจ กอดนางเข้าไว้แนบกาย
รับขวัญแล้วกล่าววาที นางกัลยาณีทั้งหลาย
เราเคยเป็นสุขสนุกสบาย ทีนี้พี่จะตายจากรัก
เป็นกรรมมาจำพลัดพราก แสนวิบากพ่างเพียงอกหัก
ที่ไหนจะได้คืนมาเห็นพักตร์ นงลักษณ์ค่อยอยู่จงดี
จงปกป้องครองกันให้สำราญ เยาวมาลย์อย่าลืมคำพี่
โอ้นางมณโฑเทวี พี่ขอฝากสาวศรีพระกำนัล
ไว้แก่เจ้าผู้ดวงใจ ผิดพลั้งสิ่งใดจงผ่อนผัน
ช่วยพิทักษ์รักษาโดยธรรม์ ขวัญเมืองจงเห็นแก่พี่ยา ฯ
๏ เมื่อนั้น นาลนางมณโฑเสน่หา
กับฝูงอนงค์ทรงลักขณา ได้ฟังวาจาภูวไนย
ตีอกเข้าแล้วก็กลิ้งเกลือก เสือกองค์ลงทรงกันแสงไห้
ต่างตนครวญคร่ำร่ำไร ด้วยความรักใคร่กุมภัณฑ์ ฯ
๏ นางมณโฑว่าโอ้พระทรงเดช พระคุณดั่งบิตุเรศรังสรรค์
ได้พึ่งบาทร่มเย็นเป็นนิรันดร์ ดั่งฉัตรแก้วกั้นโมลี
ทีนี้จะทิ้งเมียไว้ ไม่อาลัยแก่ข้าบทศรี
อยู่หลังจะตั้งแต่โศกี ถึงองค์ภูมีไม่เว้นวาย ฯ
๏ นางสนมว่าโอ้พระทูลกระหม่อม จะจากจอมเกศไปน่าใจหาย
เคยรองบาทเป็นสุขสนุกสบาย ทีนี้จะพลัดพรายไปจากกัน
ด้วยพระร่มโพธิ์แก้วจะล่วงลับ ดั่งเดือนดับสิ้นแสงฉายฉัน
จะเย็นเชียบเงียบเหงาทั้งวังจันทร์ สารพันจะทุกข์ทุกนาที ฯ
๏ นางมณโฑว่าโอ้ประทีปแก้ว จะดับแล้วสิ้นแสงรัศมี
เคยเห็นมิได้เห็นภูมี จะแสนทวีด้วยเทวษนิรันดร
พระองค์จงทรงพระแสงขรรค์ มาพิฆาตฟาดฟันเมียเสียก่อน
จึ่งยกโยธาพลากร ออกไปราญรอนด้วยพวกภัย ฯ
๏ นางสนมว่าโอ้พระปิ่นปัก เสียดายนักจักหาที่ไหนได้
ควรหรือจะมาจากไป ทิ้งไว้ให้กินน้ำตา
อยู่หลังจะตั้งแต่เดือดร้อน แม้นตายเสียก่อนก็ดีกว่า
ร่ำพลางต่างข้อนอุรา โศกาเพียงสิ้นสมประดี ฯ
๏ เมื่อนั้น ทศเศียรสุริย์วงศ์ยักษี
เห็นเมียรักร่วมชีวี กับสนมนารีร่ำไร
ให้เป็นห่วงบ่วงใยพระทัยนัก พญายักษ์มิใคร่จะจากได้
ความรักรุมรึงตรึงใจ ดั่งศรเสียบอยู่ในกายา
พิศพักตร์มณโฑเยาวมาลย์ กับสนมนงคราญซ้ายขวา
ชลเนตรคลอคลองนัยนา แล้วมีวาจาอันสุนทร
จงระงับดับเสียซึ่งวิโยค อย่าแสนโศกนักเลยดวงสมร
ปกป้องครองกันให้ถาวร บังอรค่อยอยู่สวัสดี ฯ
๏ สั่งเสร็จเสด็จยุรยาตร งามวิลาสดั่งท้าวโกสีย์
ขึ้นทรงรถแก้วรูจี แสนสุรเสนีก็ล้อมมา ฯ
๏ ครั้นออกมานอกพระนิเวศน์ ทอดพระเนตรเหลือบแลซ้ายขวา
พินิจพิศเพ่งดูพารา สนุกดั่งชั้นฟ้าสุราลัย
เสียดายมหาปราสาท โอภาสดั่งวิมานแขไข
ทั้งสามแก้วแวววาวอร่ามไป เคยได้เป็นสุขมาช้านาน
ทีนี้จะแลลับแล้ว ปราสาทแก้วที่เคยเกษมศานต์
เสียดายห้องทองอันโอฬาร งามจำรัสชัชวาลตระการตา
เคยฟังเสียงขับนางจำเรียง สำเนียงยั่วยวนเสน่หา
เคยภิรมย์สมสุขทุกเวลา อนิจจาแต่นี้จะลับไป
เห็นปราสาทมณโฑเมียรัก พญายักษ์ทอดถอนใจใหญ่
ยิ่งคิดยิ่งแสนอาลัย จะจำไกลจริงแล้วในครั้งนี้
อกเอ๋ยสารพัดจะพลัดพราก จะจากทั้งเมียมิ่งมารศรี
ดั่งทินกรลับเหลี่ยมคีรี ที่ไหนจะได้เห็นพักตรา
เสียดายฝูงนางอนงค์ ล้วนทรงเยาวลักษณ์เสน่หา
ตั้งแต่วันนี้จะลับตา คิดคิดก็น่าอนาถใจ
ครั้นมาถึงสวนอุทยาน เห็นมิ่งไม้ตระการงามไสว
ทรงดอกออกผลระบัดใบ กูได้มาเล่นเป็นนิรันดร์
กับฝูงสาวสนมบรมสุข แสนสนุกดั่งหนึ่งสวนสวรรค์
จะแลลับไปทุกคืนวัน สารพันจะวิบัติพลัดพราย
เสียดายสีดานงลักษณ์ ผิวพักตร์ผ่องเพียงเดือนฉาย
ทรงโฉมประโลมใจชาย ได้อยู่สบายในที่นี้
จะจำจากทั้งสวนมาลา จะไกลทั้งสีดามารศรี
จะใคร่ไปชมนางเทวี แต่ในวันนี้ให้อิ่มใจ
แล้วคิดอายหมู่เทวัญ นักสิทธ์คนธรรพ์จะติได้
จะว่ากูหากแกล้งบิดไป มิใคร่จะต่อกับไพริน
โอ้ว่าแต่นี้นะลงกา จะลับตาเสื่อมสูญไปสิ้น
แสนสนุกยิ่งกว่าเมืองอินทร์ เป็นถิ่นที่สามโลกประชุมกัน
จะอยู่ในอำนาจมนุษย์ จะสิ้นสุดซึ่งความเกษมสันต์
สำหรับจะอัปภาคย์ทุกคืนวัน สารพันจะได้เดือดร้อน
ยิ่งคิดยิ่งแสนเสียดายนัก แสนสลักอกเพียงต้องศร
แสนเทวษแสนโศกอาวรณ์ แสนทุกข์แสนร้อนรำคาญ
ให้เปล่าเปลี่ยวพระทัยพันทวี ดั่งหนึ่งไม่มีทวยหาญ
เหมือนมาแต่องค์พญามาร บันดาลให้เยือกเย็นใจ
อันหมู่อสุรโยธา จะบันเทิงเริงร่าก็หาไม่
บรรดาธงฉานธงชัย จะโบกสะบัดหวาดไหวก็ไม่มี
นกแสกบินเฉี่ยวเอางอนรถ เสียงโห่ปรากฏดั่งเสียงผี
กลาบาตตกลงกลางโยธี แผ่นพื้นปถพีเป็นเปลวไฟ
อันต้นไม้ซึ่งอยู่ริมทาง กิ่งใบกระด้างมิได้ไหว
ที่ผลิดอกออกผลก็หายไป ทั้งปักษีก็ไม่ร่ำร้อง
อันมหาพิชัยรถทรง กำกงไม่ลั่นกึกก้อง
ราชสีห์เงื่องงุนไม่ลำพอง ฟ้าร้องเมฆมืดพระสุริยา
สารพัดเป็นลางประหลาดสิ้น อสุรินทร์ยิ่งโทมนัสสา
ขืนใจให้รีบโยธา ไปตามมรคาพนาวัน ฯ
๏ ครั้นถึงให้หยุดจตุรงค์ ตั้งลงโดยกระบวนทัพขัน
เป็นกองเป็นหมวดตรวจกัน คอยจะโรมรันไพรี ฯ
๏ เมื่อนั้น พระตรีภพลบโลกเรืองศรี
ไสยาสน์เหนืออาสน์รูจี ยังที่สุวรรณพลับพลา
ตรึกไปในการรณยุทธ์ พระทรงครุฑแสนโสมนัสสา
ด้วยได้ดวงใจอสุรา ทศพักตร์นั้นมาไว้กับกร
พอล่วงปัจฉิมราตรี ภาณุมาศส่องศรีประภัสสร
ดาวเดือนเลื่อนลับอัมพร สกุณาบินร่อนหากัน
เสนาะเสียงจักจั่นเจื้อยแจ้ว การเวกไก่แก้วประกาศขัน
เหมือนจะแกล้งถวายชัยพระทรงธรรม์ สำเนียงสนั่นจับใจ ฯ
๏ ก็เสด็จโสรจสรงทรงเครื่อง อร่ามเรืองดั่งดวงแขไข
จับพระแสงพรหมาสตร์ฤทธิไกร ภูวไนยออกสุวรรณพลับพลา ฯ
๏ พร้อมอัษฎาทศมงกุฎ ทหารฤทธิรุทรซ้ายขวา
ทั้งชมพูขีดขินนครา เฝ้าบาทดาษดาประนมกร
จึ่งมีบัญชาประกาศิต สั่งลูกพระอาทิตย์ชาญสมร
จงเตรียมโยธาวานร เราจะไปราญรอนทศกัณฐ์ ฯ
๏ บัดนั้น พญาสุครีพตัวขยัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ จัดเป็นสุบรรณพยุห์บาตร นิลราชเป็นเศียรปักษา
เกยูรมายูรเป็นสองตา ปิงคลาเป็นปากสกุณี
อันขุนกระบินทร์นิลขัน เป็นคอสุบรรณปักษี
ปีกขวานิลนนท์มนตรี ปีกซ้ายกระบี่ทวิพัท
วานรสุรเสนสุรการ เป็นสองเท้าทะยานยืนหยัด
พระทรงครุฑเป็นตัวครุฑรัตน์ หางคือมหัทวิกัน
เตียวเพชรจังเกียงกระบี่พล รายเป็นเล็บขนสลับคั่น
สุครีพหนุมานพิเภกนั้น เคียงรถสุวรรณพระสี่กร ฯ
๏ เมื่อนั้น องค์พระจักรกฤษณ์อดิศร
กับพระอนุชาฤทธิรอน บทจรไปสรงชลธาร ฯ
๏ ไขท่อนํ้าทิพย์อโนดาต สุคนธ์ธารกุสุมาศหอมหวาน
ต่างทรงสนับเพลาอลงการ เชิงงอนแก้วก้านกระหนกกลาย
พระเชษฐาผ้าทิพย์เครือหงส์ พระลักษมณ์ทรงภูษิตเทเวศถวาย
ชายแครงชายไหวพรรณราย ฉลององค์ลอยลายฉลุดวง
ตาบทิศสะอิ้งแก้วกุดั่น สังวาลวัลย์มรกตรุ้งร่วง
ทับทิมทิพย์ประดับทับทรวง พาหุรัดโชติช่วงทองกร
ธำมรงค์อมรินทร์พลอยเพชร มงกุฎเก็จเนาวรัตน์ประภัสสร
ห้อยสุวรรณกุณฑลกรรเจียกจร สง่างามอรชรทั้งสององค์
ต่างทรงศรสิทธิ์พระแสงขรรค์ ตามกันลีลาศดำเนินหงส์
พร้อมหมู่พานรินทร์สุริย์วงศ์ เสด็จมาทรงรถอลงกรณ์ ฯ
๏ รถเอยรถวิมาน กงประไพแก้วประพาฬประภัสสร
ดุมทองดวงทูบอรชร แอกงอนอ่อนงามสลวยลอย
บัลลังก์บทลวดประกวดภาพ เครือกระหนกครุฑกระหนาบจับนาคห้อย
บุษบกบันสะบัดจำรัสพลอย ทวยช้อยทองช่อปราลี
เทียมสินธพสิบเทเวศ ลำพองลํ้าเพศราชสีห์
เผ่นโจนโผนจรด้วยฤทธี ขุนรถขับรี่ดั่งลมกาล
พระลักษมณ์นั่งประณตประนมหัตถ์ เครื่องสูงแถวฉัตรธงฉาน
เสียงกลองซ้องกลบกังสดาล พวกหาญพลโห่เป็นโกลา
กงเลื่อนก้องลั่นพันลึก เสียงคึกแซ่ลั่นสนั่นป่า
โบกธงบ่ายทัพยาตรา กองหน้าเกณฑ์นำเสด็จจร ฯ
๏ เมื่อนั้น ท้าวทศพักตร์ชาญสมร
เห็นพระรามยกพลวานร ออกมาต่อกรราวี
ให้หวาดหวั่นครั่นคร้ามฤทัยนัก ดั่งพยัคฆ์เห็นพญาราชสีห์
ขนพองสยองเกล้าเมาลี เพียงจะตกจากที่บัลลังก์รถ
แข็งใจตรัสสั่งเสนา ให้โบกธงสัญญาเป็นกำหนด
เข้าหักวานรอย่าละลด ฆ่าเสียให้หมดทั้งทัพชัย ฯ
๏ บัดนั้น มโหทรเสนาผู้ใหญ่
รับสั่งพระองค์ทรงภพไตร ก็ขับพลไกรเข้าราวี ฯ
๏ บัดนั้น ฝ่ายหมู่อสุรศักดิ์ยักษี
มิได้เป็นใจจะต่อตี ด้วยกลัวฤทธีวานร
ครั้นนายขับต้อนก็จำไป บ้างหนีเข้าไพรเร้นซ่อน
ลางมารก็วิ่งซอกซอน เข้านอนในโครงช้างที่ตายนั้น
ลางหมู่แกล้งทำฤทธิรุทร กวัดแกว่งอาวุธตัวสั่น
วิ่งผลุนดั่งจะหมุนเข้าโรมรัน ขบฟันให้แล้วก็หนีไป
บ้างนิมิตเป็นนกวิหคหงส์ บินลี้หนีตรงเข้าดงใหญ่
บ้างทำสีหนาทอยู่แต่ไกล ครั้นใกล้กระบี่ก็หนีฤทธิ์
แตกกระจัดพลัดพรายทุกแห่งหน ไพร่พลไม่คุมกันติด
วิ่งพล่านไปทั่วทุกทิศ ดั่งชีวิตจะออกจากกาย ฯ
๏ บัดนั้น ฝ่ายพลวานรทั้งหลาย
เห็นยักษีแตกหนีวุ่นวาย ไพร่นายไม่เป็นสมประดี
บรรดาวานรทวยหาญ โห่สำทับสะท้านสะเทือนมี่
ต่างตนต่างออกราวี ไล่พิฆาตฟาดตีกุมภัณฑ์ ฯ
๏ หัวขาดตีนขาดตัวขาด เกลื่อนกลาดสิ้นชีพอาสัญ
ก่ายกองย่อยยับทับกัน ดั่งสาลวันต้องลมบรรลัยกาล ฯ
๏ เมื่อนั้น ท้าวยี่สิบกรใจหาญ
เห็นวานรเข้าไล่รอนราญ พลมารตายแตกทั้งทัพชัย
เหลือแต่โลทันสารถี ด้วยขับรถมณีไม่หนีได้
ยังอยู่สองคนก็จนใจ ให้ขับรถเข้าไล่วานร ฯ
๏ หวดซ้ายป่ายขวาอุตลุด ด้วยกำลังฤทธิรุทรชาญสมร
ผู้เดียวไม่ละลดกร ราญรอนหักโหมโจมตี ฯ
๏ บัดนั้น ฝ่ายหมู่โยธากระบี่ศรี
แตกย่นไม่ทนฤทธี จนที่หน้ารถพระจักรา ฯ
๏ เมื่อนั้น ท้าวทศพักตร์ยักษา
มุ่งหมายพระลักษมณ์พระรามา อสุราจับศรแผลงไป ฯ
๏ สำแดงนิมิตผิดประหลาด จะมีเสียงสีหนาทก็หาไม่
กลับเป็นข้าวตอกดอกไม้ ตกในหน้ารถพระภูมี
พญายักษ์ครั้นเห็นวิปริต ตะลึงคิดสยองเกศี
โลมาชูชันทั้งอินทรีย์ ยิ่งทวีทุกข์เทวษเป็นพ้นนัก ฯ
๏ เมื่อนั้น พระสุริย์วงศ์องค์นารายณ์ทรงจักร
แลเห็นทศเศียรขุนยักษ์ ผิวพักตร์ลักขณาวิลาวัณย์
งามรูปงามโฉมงามทรง ยิ่งองค์เจ้าตรัยตรึงศ์สวรรค์
รัศมีศรีเลื่อมพรายพรรณ ดั่งพระจันทร์หมดเมฆไม่ราคี
อันสถิตในทิพย์พิมานมาศ ลีลาศตามจักรราศี
พระองค์ผู้ทรงฤทธี พิศรูปอสุรีไม่วางตา
แต่ชักพรหมาสตร์ศรชัย พาดสายขึ้นไว้แล้วเงื้อง่า
ให้พิศวงงวยงงวิญญาณ์ ผ่านฟ้าไม่แผลงไปราญรอน ฯ
๏ เมื่อนั้น พระลักษมณ์สุริย์วงศ์ทรงศร
กับสิบแปดมงกุฎวานร พวกพลนิกรโยธี
เห็นรูปทศเศียรกุมภัณฑ์ งามลํ้าเทวัญทุกราศี
ผิวพรรณผุดผ่องทั้งอินทรีย์ หมู่กระบี่หลงใหลไปทุกตน
บ้างชมว่างามประหลาดตา แต่เราเห็นมาทุกแห่งหน
รูปใครในพื้นสุธาดล จะงามพ้นรูปนี้ไม่มีเลย
หรือองค์บรมพรหเมศ พระอิศวรแปลงเพศนะอกเอ๋ย
เป็นที่สามโลกชมเชย ไม่เคยพบเห็นแต่ก่อนมา
หรือจะเป็นพระจันทร์พระอาทิตย์ หากแกล้งนิมิตกระมังหนา
หรือชั้นดุสิตเทวา ลงมายังพื้นปถพี
ต่างตนพินิจพิศวง ที่ในรูปทรงยักษี
มิได้ระวังอินทรีย์ กระบี่งวยงงหลงไป ฯ
๏ บัดนั้น หนุมานผู้มีอัชฌาสัย
เห็นองค์พระตรีภูวไนย หลงไปด้วยรูปทศกัณฐ์
แต่ชักแสงศรขึ้นพาดสาย น้าวหน่วงมุ่งหมายแล้วไม่ลั่น
ให้แค้นใจดั่งใครมาฟาดฟัน บังคมคัลแล้วทูลกิจจา
เหตุไฉนพระองค์ทรงฤทธิ์ มาหลงพิศดูรูปยักษา
ผิดกับที่ทรงพระจินดา หมายมาจะล้างไพรี
อันคำบูราณกล่าวไว้ อย่าให้หลงกลทั้งสี่
คือรูปรสวาจาพาที ดุริยางค์ดนตรีนี้ห้ามนัก
พระองค์ก็ทรงปรีชาชาญ อันโอฬารเลิศลํ้าไตรจักร
หรือมางงหลงด้วยรูปยักษ์ แต่ตั้งพักตร์พิศเพ่งไม่วางตา
อันตัวข้าบาทนี้เห็นผิด จะเหมือนครั้งอินทรชิตยักษา
พากันหลงรูปมารยา จนเสียกลอสุราสาธารณ์
พระองค์จงแผลงพรหมาสตร์ ไปพิฆาตให้ม้วยสังขาร
ก็จะเสร็จความศึกที่ปราบมาร ผ่านฟ้าจงได้ปรานี ฯ
๏ เมื่อนั้น พระกฤษณุรักษ์เรืองศรี
ฟังลูกพระพายพาที ภูมีก็ได้สติมา
จึ่งว่าดูก่อนหนุมาน ท่านว่านี้ชอบหนักหนา
แต่เราสังหารอสุรา ตายเต็มพระสุธาก่ายกอง
ถึงรูปงามทั้งสามธาตรี ก็ไม่เปรียบรูปนี้เสมอสอง
งามจริงยิ่งกว่ารูปทอง นวลละอองผ่องแผ้วอำไพ
แต่เราชายเห็นยังเช่นนี้ ถ้าสตรีเห็นจะเป็นไฉน
น่าแสนพิศวาสจะขาดใจ หลงไปด้วยรูปกุมภัณฑ์
ตรัสแล้วพระตรีภูวนาถ น้าวศรพรหมาสตร์รังสรรค์
อันมีฤทธิไกรดั่งไฟกัลป์ ทรงธรรม์แผลงไปด้วยศักดา ฯ
๏ เปรี้ยงเปรี้ยงดั่งเสียงฟ้าร้อง กึกก้องทั่วทศทิศา
ต้องอกทศกัณฐ์อสุรา ตกจากรัถาอลงกรณ์
อันงาช้างซึ่งปักอยู่นั้น หักสะบั้นกระเด็นเป็นสองท่อน
กลับเป็นทศพักตร์ยี่สิบกร ล้มนอนอยู่กับสุธาธาร ฯ
๏ เมื่อนั้น ทศเศียรสุริย์วงศ์ใจหาญ
ต้องศรเจ็บเพียงจะวายปราณ ขุนมารเหลือบเห็นน้องชาย
ความแค้นเป็นแสนสุดนัก คืนคิดถึงรักก็ใจหาย
ค่อยผ่อนจิตระงับลำดับกาย แล้วบรรยายร่ำว่าพาที ฯ
๏ ปากหนึ่งว่าโอ้พิเภกเอ๋ย ไฉนเลยมาแกล้งฆ่าพี่
ตัวเราก็จะม้วยชีวี ในเวลานี้ด้วยศรพิษ
ปากสองว่าเจ้าผู้เป็นน้อง ร่วมท้องสืบสายโลหิต
จะได้ผ่านลงกาสมคิด เป็นอิสรภาพแก่หมู่มาร
ปากสามขอฝากมณโฑด้วย ช่วยบำรุงให้เป็นแก่นสาร
ทั้งอัคคีกัลยายุพาพาล ฝูงสนมบริวารทั้งนั้น
ปากสี่ว่าเจ้าจะครองยศ ปรากฏเป็นจอมไอศวรรย์
จงเอ็นดูสุริย์วงศ์พงศ์พันธุ์ โดยธรรม์สุจริตประเวณี
ปากห้าจงดำรงทศพิธ อย่าทำทุจริตให้เหมือนพี่
ตัดโลภโอบอ้อมอารี แก่โยธีไพร่ฟ้าประชากร
ปากหกว่าเจ้าจงอดโทษ ซึ่งกริ้วโกรธด่าว่ามาแต่ก่อน
อย่าให้เป็นเวราอาวรณ์ แก่เราผู้จะจรไปเมืองฟ้า
ปากเจ็ดขอฝากนัคเรศ อันทรงวงศ์พรหเมศนาถา
สืบมาแต่องค์พระอัยกา เมตตาอย่าให้จุลาจล
ปากแปดว่าเราเลี้ยงท่าน ก็ประมาณหมายใจให้เป็นผล
ตัวเราชั่วเองจึ่งเสียชนม์ แล้วได้ร้อนรนทั้งแผ่นภพ
ปากเก้าว่าพี่จะลาตาย น้องชายเมตตาช่วยปลงศพ
อย่าให้ค้างราตรีในที่รบ ไตรภพจะหมิ่นนินทา
สิบปากสิ้นฝากสิ้นสั่ง สิ้นกำลังสิ้นคิดยักษา
พิษศรร้อนรุมทั้งกายา อสุรากลิ้งเกลือกเสือกไป ฯ
๏ บัดนั้น คำแหงหนุมานทหารใหญ่
ครั้นทศกัณฐ์ตัองศรชัย ล้มในพ่างพื้นพระสุธา
จึ่งขยี้ดวงจิตขุนมาร แหลกลาญละเอียดด้วยหัตถา
ดับสูญสุดสิ้นวิญญาณ์ ยักษาก็ม้วยชีวี ฯ
๏ มาจะกล่าวบทไป ถึงหมู่เทวาทุกราศี
ทั้งบรมพรหเมศอันฤทธี องค์ท้าวตรีเนตรเวสสุวัณ
วิรุฬหกผู้ทรงสิทธิศักดิ์ วิรูปักษ์ธตรฐรังสรรค์
นักสิทธ์วิทยาคนธรรพ์ นางอัปสรสวรรค์ทุกชั้นฟ้า
เห็นพระนารายณ์อวตาร สังหารทศพักตร์ยักษา
อันเป็นเสี้ยนเบียดเบียนโลกา สุดสิ้นชีวาด้วยฤทธี
ต่างองค์ชื่นชมโสมนัส เยี่ยมแกลตบหัตถ์อึงมี่
บ้างโปรยปรายทิพมาศสุมาลี อันมีกลิ่นฟุ้งขจายจร
บ้างขับขานบรรสานพิณพาทย์ ทุกอากาศวิมานสิงขร
แซ่ซ้องอำนวยอวยพร องค์พระสี่กรทรงครุฑ
อื้ออึงคะนึงกึกก้อง สะเทือนท้องสุธามหาสมุทร
ตลอดถึงกาลาคนิรุทร อุตลุดไปทั้งจักรวาล ฯ
๏ เมื่อนั้น พระจักรีผู้ปรีชาหาญ
ครั้นเสร็จซึ่งปราบขุนมาร วายปราณด้วยศรอันศักดา
เทเวศนางฟ้าทั้งหลาย โปรยปรายดวงทิพย์บุปผา
อวยชัยให้พรเป็นโกลา เสียงสนั่นลั่นฟ้าดินดอน
พระเก็บชมดมดวงผกากาญจน์ หอมหวานตลบด้วยเกสร
แสนสำราญวิญญาณ์สถาวร ภูธรจึ่งถามพิเภกไป
อันองค์เจ้าลงกานี้ เดิมทีมันคิดเป็นไฉน
จึ่งทรงโฉมเหมือนท้าวหัสนัยน์ แล้วกลายไปเป็นทศพักตร์
งาช้างซึ่งปักในอุรา แต่ครั้งใดมาไม่ประจักษ์
ต่อศรไปล้างขุนยักษ์ จึ่งหลุดหักออกมาในวันนี้
๏ บัดนั้น พญาพิเภกยักษี
ได้ฟังบรรหารพระจักรี ชุลีกรสนองพระวาจา
อันทศพักตร์แกล้งแปลงรูปทรง เหมือนองค์เจ้าตรัยตรึงศา
ด้วยรู้ว่าตัวจะมรณา จะให้ปรากฏเกียรติไว้
อันรูปกลับกลายไปดั่งก่อน ด้วยต้องศรไม่สมประดีได้
สิ้นซึ่งกำลังฤทธิไกร ก็คืนไปคงเพศอสุรี
งาช้างที่ปักอกนั้นอยู่ แต่ครั้งอสุรยักษี
ชิงบุษบกแก้วมณี ของพี่ผู้ชื่อกุเปรัน
พระเชษฐาหนีน้องไปพึ่งบาท พระอิศโรธิราชรังสรรค์
ทศเศียรรุกไล่จะฆ่าฟัน จนถึงทรงธรรม์เจ้าโลกา
พอเสด็จบัลลังก์คชสาร ทรงอ่านพระเวทคาถา
พระองค์กริ้วโกรธโกรธา ถอดเอางาช้างขว้างไป
ต้องอกองค์ท้าวยี่สิบกร ชักถอนจะหลุดก็หาไม่
แล้วสาปให้ปักตรึงไว้ ไปจนวันตายของขุนยักษ์
อสุรีก็หนีมาเมืองมาร คิดอ่านทำกระไรไม่หลุดหัก
ให้พระเวสสุกรรม์รังรักษ์ เอาเลื่อยชักเสมอเนื้อไว้
แล้วจึ่งทำเครื่องประดับปิด มิดชิดใครจะเห็นก็หาไม่
วันนี้สุดสิ้นชีวาลัย งาจึ่งกระเด็นไปจากอินทรีย์ ฯ
๏ เมื่อนั้น พระกฤษณุรักษ์เรืองศรี
ได้ฟังพิเภกอสุรี ทูลความถ้วนถี่แต่ต้นมา
จึ่งมีพระราชบรรหาร แก่โหราจารย์ยักษา
อันทศพักตร์อสุรา เพื่อนนี้หยาบช้าเป็นพ้นนัก
เบียดเบียนมนุษย์เทวัญ นักสิทธ์คนธรรพ์ทั้งไตรจักร
แต่จนพี่ชายของขุนยักษ์ ยังทำการหาญหักถึงเพียงนี้
ผิดเพศกษัตริย์สุริย์วงศ์ ผิดพงศ์พรหเมศเรืองศรี
เป็นเสี้ยนเสียดพื้นปถพี ควรที่ชีวิตวายปราณ
อันซึ่งซากศพยักษา ตามแต่อสุราจะคิดอ่าน
สั่งแล้วกลับรถสุรกานต์ ดูดั่งมัฆวานเทวัญ
มีชัยแก่หมู่อสุรภพ ให้เลิกพวกพลรบแข็งขัน
คืนมาวิมานเวชยันต์ โห่สนั่นครั่นครื้นเป็นโกลา ฯ
๏ เมื่อนั้น พิเภกสุริย์วงศ์ยักษา
เห็นองค์สมเด็จพระพี่ยา สุดสิ้นชีวาวายปราณ
กลิ้งอยู่กับพื้นแผ่นดิน อสุรินทร์ให้คิดสงสาร
ชลเนตรไหลหลั่งดั่งท่อธาร ขุนมารกอดบาทเข้ารำพัน ฯ
๏ โอ้ว่าพระจอมมงกุฎภพ พระเกียรติลือลบทั้งสรวงสวรรค์
เดชาปรากฏดั่งเพลิงกัลป์ เทวัญขามเกรงพระภูมี
จะนับในสุริย์วงศ์พรหเมศ ซึ่งร่วมเรียงบิตุเรศเรืองศรี
แต่บรรดาที่ทรงฤทธี ก็ไม่เหมือนพระพี่ทศพักตร์
รอบรู้เสร็จศิลปศาสตร์ สำหรับดำรงราชอาณาจักร
ควรหรือมาตายอนาถนัก ดั่งชายทรลักษณ์พาลา
เหตุด้วยพระองค์มาหลงคำ เชื่อฟังนางสำมนักขา
จึ่งเสียองค์เสียไอศวรรยา เสียสุริย์วงศาพรหมาน
เสียทั้งลงกาอาณาจักร เสียพวกพลยักษ์ทวยหาญ
เพราะด้วยมานะอหังการ ต่อพระอวตารฤทธิไกร
ฝันร้ายน้องทายทูลห้าม จะฟังความบ้างก็หาไม่
กริ้วโกรธขับเสียจากเวียงชัย จึ่งได้ไกลบาทนิราศมา
พึ่งอยู่ใต้เบื้องบทรัช องค์พระจักรรัตน์นาถา
ไม่ผูกเวรเหมือนผูกเวรา แกล้งฆ่าเชษฐาให้จำตาย
เป็นน่าอัปยศอดสู แก่หมู่ไตรโลกทั้งหลาย
เสียแรงประเสริฐเลิศชาย มาพากันวอดวายทั้งพงศ์พันธุ์
นิจจาเอ๋ยตั้งแต่จะแลลับ ดั่งเดือนดับสิ้นแสงรังสรรค์
ร่ำพลางโศกาจาบัลย์ กุมภัณฑ์เพียงสิ้นสมประดี ฯ
๏ บัดนั้น ฝ่ายมโหทรยักษี
กับสารัณทูตอสุรี แอบอยู่ยังที่ชายไพร
แลเห็นพิเภกเข้ากอดบาท พระเชษฐาธิราชร่ำไห้
ก็พาพลที่เหลือบรรลัย เข้าไปยังองค์อสุรา ฯ
๏ ครั้นถึงประณตบทบงสุ์ พิเภกสุริย์วงศ์ยักษา
ต่างพิศดูศพเจ้าลงกา อสุราครวญคร่ำโศกี ฯ
๏ เมื่อนั้น พญาพิเภกยักษี
ครั้นได้อารมณ์สมประดี เห็นสองอสุรีมาร่ำไร
จึ่งสั่งมโหทรเสนา กับสารัณผู้มีอัชฌาสัย
ตัวท่านจงรีบเข้าไป ยังในลงกาพระนคร
บอกแก่มณโฑเทวี กับนางอัคคีดวงสมร
ว่าองค์ท้าวยี่สิบกร ภูธรสุดสิ้นชีวัน
ให้นางมารับพระศพ พระจอมภพธิราชรังสรรค์
เข้าไปพระนิเวศน์วังจันทน์ ให้ทันแต่ในเวลานี้ ฯ
๏ บัดนั้น มโหทรสารัณยักษี
รับสั่งแล้วถวายอัญชุลี ก็รีบเข้าบุรีลงกา ฯ
๏ ครั้นถึงน้อมเกล้าบังคมบาท ทั้งสองอัครราชเสน่หา
ทูลว่าสมเด็จภัสดา ผ่านฟ้าสวรรคาลัย
พญาพิเภกยักษี มาโศกีครวญคร่ำร่ำไห้
ใช้ข้ามาทูลอรไท ออกไปรับศพพญามาร ฯ
๏ เมื่อนั้น นางมณโฑเยาวยอดสงสาร
ทั้งอัคคีกัลยายุพาพาล ฟังสองขุนมารรำพัน
ว่าองค์สมเด็จพระภัสดา สุดสิ้นชีวาอาสัญ
ตกใจดั่งใครมาฟาดฟัน บั่นเอาเศียรเกล้าอรไท
หน้าซีดผาดเผือดสลดลง ข้อนทรวงเข้าทรงกันแสงไห้
ทอดองค์แน่นิ่งสลบไป ไม่เป็นสติสมประดี ฯ
๏ บัดนั้น ฝูงนางกำนัลสาวศรี
ทั้งเถ้าแก่ชะแม่ขันที เห็นสองเทวีวิไลวรรณ
แสนเทวษแสนโศกแน่ไป ต่างตนตกใจตัวสั่น
บ้างเข้าช่วยกันนวดฟั้น คั้นหัตถ์บาทกัลยา
ลางนางได้พัดมาพัดวี เอายาดมรอที่นาสา
บ้างเอาเครื่องพระสุคนธ์มา ชโลมทาสององค์นงคราญ
บ้างปลอบปลุกด้วยคำอันสุนทร สำเนียงว่าวอนอ่อนหวาน
บรรดาฝูงสนมบริวาร อลหม่านวุ่นวายเป็นโกลี ฯ
๏ เมื่อนั้น ทั้งสองอัคเรศมเหสี
ต้องรสสุคนธวารี แว่วเสียงพาทีอนงค์ใน
ค่อยระบายซึ่งลมนาสา กัลยาฟื้นองค์ขึ้นมาได้
ลุกจากห้องแก้วอำไพ เสด็จไปยังเกยอลงกรณ์ ฯ
๏ จึ่งขึ้นทรงสีพิกากาญจน์ หมู่มารแห่หน้าไปก่อน
ฝ่ายฝูงอนงค์นิกร บทจรตามเสด็จเทวี ฯ
๏ ครั้นถึงสนามรณรงค์ สององค์อัครราชมเหสี
ลงจากวอมาศรูจี เทวีก็พากันเข้าไป ฯ
๏ ฝ่าศพอสุรโยธา เกลื่อนกลาดดาษดาไม่นับได้
เห็นพระภัสดาฤทธิไกร ล้มอยู่ในพื้นสุธาธาร
ต้องศรตลอดทรวงดวงจิต สุดสิ้นชีวิตสังขาร
ก็เข้าไปทั้งสองนงคราญ ตรงเบื้องบทมาลย์พระสามี
มณโฑกอดข้อพระบาทขวา ขององค์พญายักษี
โฉมนวลนางกาลอัคคี เทวีกอดเอาพระบาทซ้าย
ให้ร้อนรุ่มกลุ้มไปด้วยความโศก แสนวิโยคแสนเทวษใจหาย
ดั่งหนึ่งชีวิตจะวอดวาย โฉมฉายครวญคร่ำร่ำไร ฯ
๏ นางมณโฑว่าโอ้พระทรงฤทธิ์ ทั่วทั้งทศทิศไม่หาได้
ควรหรือมาสวรรคาลัย หนีไปฟากฟ้าดุษฎี
ทิ้งข้าน้อยไว้ให้ลำบาก จำจากใต้เบื้องบทศรี
อยู่หลังตั้งแต่จะโศกี แสนทวีด้วยเทวษทุกเวลา ฯ
๏ นางอัคคีว่าโอ้พระจอมภพ พระเดชลือลบทุกทิศา
ทั้งหกฉ้อชั้นเทวา ก็เกรงกลัวศักดาทั้งแดนดิน
พระชันษาได้สามโกฏิปี ไพรีมิได้มาดูหมิ่น
แต่เขาไกรลาสสีขริน ภูมินทร์ยังยกสะดวกดาย ฯ
๏ มณโฑว่าพระเดชถึงเพียงนี้ หรือมาแพ้ไพรีง่ายง่าย
จะนับในสุริย์วงศ์อันเพริศพราย เลิศชายแต่องค์พระภัสดา
กับพระพี่ทัพนาสูร ธาดายอดประยูรยักษา
กุมภกรรณอินทรชิตลูกยา เป็นห้าประเสริฐกว่าแดนไตร
เอาพระสมุทรมาเป็นคู กระนี้หรือศัตรูยังมาได้
เคี่ยวฆ่าพระวงศ์บรรลัย อนาถใจเป็นพ้นพันทวี ฯ
๏ นางอัคคีว่าเพราะพระหลงคำ นางสำมนักขาบัดสี
ให้เสียยุติธรรม์ประเวณี จึ่งเกิดกุลีทั้งลงกา
มนุษย์มีมือสองมือ ถือแต่ธนูศรกล้า
ควรผลาญพระองค์มหึมา มีพระหัตถ์ซ้ายขวายี่สิบกร ฯ
๏ มณโฑว่าเมียได้รำพัน ทูลห้ามทรงธรรม์แต่ก่อน
ไม่ฟังคำข้าที่ว่าวอน ภูธรจึ่งสวรรคาลัย
โอ้ว่าแต่นี้จะแลลับ ดั่งเดือนดับล่วงเลี้ยวเหลี่ยมไศล
ร่ำพลางกลิ้งเกลือกเสือกไป อรไทเพียงสิ้นชีวา ฯ
๏ บัดนั้น ฝูงนางกำนัลซ้ายขวา
ต่างตนตีอกเข้าโศกา กัลยาครวญคร่ำรำพัน
โอ้ว่าพระทูลกระหม่อมเอ๋ย ไม่เห็นเลยว่าจะม้วยอาสัญ
ทรงเดชดั่งดวงพระสุริยัน ไตรภพทั้งนั้นก็เกรงฤทธิ์
เลี้ยงข้าพระบาททั้งนี้มา ด้วยพระทัยเมตตาสุจริต
ได้ความสุขร่มเย็นเป็นพ้นคิด ดั่งองค์บิตุเรศมารดร
มาตรแม้นผิดพลั้งสิ่งใด ภูวไนยมีแต่จะสั่งสอน
พระคุณกว้างลึกกว่าสาคร ไม่มีสิ่งร้อนราคี
ควรหรือทิ้งข้าบาทไว้ เสด็จไปฟากฟ้าราศี
ร่ำพลางกลิ้งเกลือกโศกี ดั่งหนึ่งชีวีจะมรณา ฯ
๏ บัดนั้น เสนีโยธียักษา
ชายหญิงซึ่งตามออกมา ก็โศการ่ำไห้ทุกตน
บ้างเที่ยวไปในสนามรบ หาศพญาติมิตรสับสน
ชลนัยน์อาบพักตร์ทุกคน ทนทุกข์ทนเทวษแสนทวี
บ้างร่ำถึงองค์พญายักษ์ บ้างโศการักน้องรักพี่
รักบุตรนัดดาสามี ญาติวงศ์พงศ์พีที่บรรลัย
เสียงแซ่อื้ออึงกุลาหล จะมีดีสักตนก็หาไม่
เพียงจะพินาศขาดใจ พลไกรไม่เป็นสมประดี ฯ
๏ เมื่อนั้น พิเภกสุริย์วงศ์ยักษี
เห็นสองอัครราชเทวี กับฝูงนารีกำนัล
แสนทุกข์แสนเทวษโศกา ดั่งหนึ่งชีวาจะอาสัญ
ให้สังเวชพระทัยกุมภัณฑ์ จึ่งมีบัญชาปลอบไป
ดูก่อนสององค์นงลักษณ์ ที่จะเศร้าโศกนักหาควรไม่
อันเกิดมาในภพไตร ก็ย่อมบรรลัยทุกตัวตน
มิใช่แต่องค์เจ้าลงกา อันศักดาปราบได้ทุกแห่งหน
ถึงพระอิศวรฤทธิรณ ก็ไปไม่พ้นความตาย
จนท้าวมหาพรหมอุดมเดช เป็นบิตุเรศโลกทั้งหลาย
ครั้นถึงกำหนดก็อันตราย ทำลายชีวิตเหมือนกัน
ทั้งแผ่นปถพีสี่สมุทร พระสุเมรุสูงสุดสรวงสวรรค์
ขุนเขาจักรวาลสัตภัณฑ์ ครั้นบรรลัยกัลป์มีมา
ก็ไม่อาจจะตั้งอยู่ได้ ละเอียดไปทั่วทุกทิศา
เป็นวิสัยไตรโลกธรรมดา เร่งคิดอนิจจาจงนัก
อย่าทุกข์วิโยคโศกศัลย์ เอาปัญญานั้นเข้ามาหัก
จะได้เชิญศพพญายักษ์ นงลักษณ์จงฟังเราพาที ฯ
๏ เมื่อนั้น ทั้งสองอัคราชมเหสี
ได้ฟังพิเภกอสุรี เทวีค่อยคลายโศกา
จึ่งว่าอันการพระศพ พระจอมภพบรมนาถา
สุดแต่ตัวท่านอนุชา ผู้จะผ่านลงกาธานี ฯ
๏ เมื่อนั้น พิเภกสุริย์วงศ์ยักษี
ได้ฟังสองอัครเทวี จึ่งสั่งอสุรีมโหทร
จงรีบไปจัดพิชัยรถ กับโกศแก้วมรกตประภัสสร
จะเชิญศพท้าวยี่สิบกร เข้าไปพระนครลงกา ฯ
๏ บัดนั้น มโหทรเสนียักษา
รับสั่งสมเด็จพระอนุชา ถวายบังคมลาแล้วรีบไป ฯ
๏ ครั้นถึงจึ่งให้จัดการ ทั่วทุกพนักงานน้อยใหญ่
เชิญทั้งโกศแก้วแววไว ขึ้นยังพิชัยราชรถ
ครบสิ่งเครื่องสูงสังข์แตร โยธาเกณฑ์แห่พร้อมหมด
ตั้งกระบวนตรวจกันเป็นหลั่นลด ก็รีบบทจรออกมา ฯ
๏ ครั้นถึงซึ่งที่สนามรบ ใกล้ศพพญายักษา
จึ่งให้หยุดรถแก้วแววฟ้า คอยฟังบัญชาอสุรี ฯ
๏ เมื่อนั้น จึ่งพญาพิเภกยักษี
ให้เชิญศพเชษฐาธิบดี ใส่โกศมณีอลงกรณ์
วางเหนือพิชัยราชรถ อลงกตจำรัสประภัสสร
ประดับด้วยเครื่องสูงจามร พลากรแห่แหนแน่นนันต์
เหล่าประโคมก็ประโคมฆ้องกลอง แตรสังข์กึกก้องเสียงสนั่น
ฝูงสนมกรมในทั้งนั้น โศกศัลย์ตามศพเข้ามา ฯ
๏ ครั้นถึงประทับกับเกยแก้ว แล้วเชิญศพท้าวยักษา
สู่พระยานุมาศรัตนา ขึ้นมหาปราสาทรูจี ฯ
๏ ให้ตั้งเหนือแท่นสุวรรณรัตน์ ประดับด้วยฉัตรแก้วจำรัสศรี
ล้อมรอบพระโกศอสุรี ในที่ไพชยนต์ชัชวาล ฯ
๏ บัดนั้น ฝ่ายหมู่อำมาตย์ทวยหาญ
ปโรหิตแพทยาพฤฒาจารย์ ข้าราชการทั้งนั้น
ต่างต่างหมอบเฝ้าบาทบงสุ์ พิเภกสุริย์วงศ์รังสรรค์
อยู่ที่ท้องพระโรงคัล แน่นนันต์เกลื่อนกลาดดาษดา ฯ
๏ เมื่อนั้น พญาพิเภกยักษา
จึ่งมีพระราชบัญชา ตรัสสั่งเสนามโหทร
จงเตรียมซึ่งบุษบกแก้ว อันเพริศแพร้วจำรัสประภัสสร
จะเชิญองค์สีดาบังอร บทจรไปเฝ้าพระจักรี
อันนางมณโฑนงลักษณ์ นางกาลอัคคีโฉมศรี
ซึ่งเป็นอัครราชเทวี องค์อสุรีเจ้าลงกา
นางจันทวดีวิไลวรรณ เมียกุมภกรรณยักษา
ทั้งนางสุวรรณกันยุมา อันเป็นภรรยาอินทรชิต
ให้ตามเสด็จนงคราญ ไปเฝ้าบทมาลย์พระจักรกฤษณ์
ยังสุวรรณพลับพลาชวลิต เร่งคิดจัดสรรกันจงดี
แล้วเกณฑ์อสูรหมู่ยักษ์ แห่เสด็จองค์อัครมเหสี
ไปเฝ้าสมเด็จพระจักรี ยังที่สุวรรณพลับพลาชัย ฯ
๏ บัดนั้น มโหทรเสนาผู้ใหญ่
ก้มเกล้ารับสั่งด้วยว่องไว บังคมไหว้แล้วรีบออกมา ฯ
๏ จัดพลเกณฑ์แห่พระประเทียบ รายเรียบโดยซ้ายฝ่ายขวา
เหล่าหนึ่งใส่เสื้อสีฟ้า นุ่งผ้าสมปักเชิงชาย
เหล่าหนึ่งใส่เสื้อเครือกระหนก นุ่งสมปักยกเฉิดฉาย
เหล่าหนึ่งเสื้อริ้วทองพราย นุ่งสมปักลายพื้นแดง
เตรียมทั้งบุษบกมณี ผูกม่านกำมะหยี่เครือแย่ง
เครือช่อประดับเพชรลูกแตง แต่งไว้เสร็จสิ้นทุกประการ ฯ
๏ แล้วสั่งท้าวนางเข้าไป ยังในนิเวศน์ราชฐาน
ให้ทูลทั้งสี่เยาวมาลย์ ตามบัญชาการอสุรี ฯ
๏ บัดนั้น ฝ่ายว่าท้าวนางทั้งสี่
ได้แจ้งแห่งคำเสนี ก็รีบจรลีเข้ามา ฯ
๏ ครั้นถึงบังคมก้มเกศ ทูลสี่อัคเรศเสน่หา
บัดนี้พิเภกอสุรา สั่งมาให้องค์นงคราญ
ไปตามเสด็จบทบาท พระอัครราชผู้ยอดสงสาร
เฝ้าองค์พระนารายณ์อวตาร ยังสถานมรกตคีรี ฯ
๏ เมื่อนั้น นวลนางมณโฑมเหสี
ทั้งสี่อัครราชเทวี แจ้งที่รับสั่งกุมภัณฑ์
ก็เสด็จลงจากปราสาท อันโอภาสพรรณรายฉายฉัน
พร้อมฝูงสนมกำนัล พากันมายังชาลา ฯ
๏ เมื่อนั้น พิเภกสุริย์วงศ์ยักษา
ให้โอรสอินทรชิตทั้งสองรา นั่งหน้าบุษบกรูจี
งามดั่งหนึ่งทิพย์พิมานมาศ ของท้าวเทวราชโกสีย์
เสร็จแล้วก็นำโยธี ออกไปยังที่อุทยาน ฯ
๏ ครั้นถึงให้หยุดพลไกร กับพิชัยบุษบกมุกดาหาร
ก็นำสี่กัลยายุพาพาล ไปเฝ้าบทมาลย์นางสีดา ฯ
๏ ต่างตนนบนิ้วบังคมบาท พระอัครราชผู้ยอดเสน่หา
พญาพิเภกอสุรา จึ่งทูลกิจจานางเทวี
ตัวข้านี้ข้าบทบงสุ์ องค์พระนารายณ์เรืองศรี
เป็นน้องทศกัณฐ์อสุรี มีนามพิเภกกุมภัณฑ์
บัดนี้สมเด็จพระจักรา กับพระอนุชารังสรรค์
ล้างหมู่อสุรอาธรรม์ บรรลัยเกลื่อนกลาดดินดอน
ทั้งองค์ท่านท้าวทศพักตร์ พระยายักษ์สิ้นชีพด้วยแสงศร
อันซึ่งสมเด็จพระสี่กร อาวรณ์ถึงองค์นางเทวี
ขอเชิญเสด็จพระแม่เจ้า ไปเฝ้าพระนารายณ์เรืองศรี
ยังพลับพลาชัยรูจี ที่เขามรกตบรรพตา ฯ
๏ เมื่อนั้น องค์พระลักษมีเสน่หา
ได้แจ้งแห่งคำอสุรา ว่าทศกัณฐ์บรรลัย
มีความชื่นชมด้วยสมคิด ดั่งถอนปืนพิษออกเสียได้
ซึ่งร้อนรนทนเทวษระกำใจ ก็บันดาลหายไปทันที
จึ่งมีเสาวนีย์อันสุนทร ดูก่อนพิเภกยักษี
อันตัวของเราในครั้งนี้ ชะรอยกรรมมีแต่หลังมา
จึ่งพลัดพรากจากเบื้องบาทบงสุ์ องค์พระหริรักษ์นาถา
แสนยากลำบากเวทนา ดั่งว่าตกกลางเพลิงกาล
มีแต่ร้อนรุมไปด้วยพิษ เพียงชีวิตจะสิ้นสังขาร
ทนทุกข์เทวษมาช้านาน ประมาณถึงสิบสี่ปี
ได้ช้ำจิตเป็นนิจไม่เว้นวัน ด้วยถ้อยคำทศกัณฐ์ยักษี
อันหญิงเหมือนอกข้านี้ ยากที่ใครจะเล็งเห็นใจ
ซึ่งจะไปเฝ้าพระหริวงศ์ พระองค์จะคิดสงสัย
มิรู้ที่จะทำประการใด ให้พ้นกังขาราคี ฯ
๏ เมื่อนั้น พญาพิเภกยักษี
ก้มเกล้าสนองพระเสาวนีย์ ความนี้ก็แจ้งอยู่ด้วยกัน
ทั่วทั้งนักสิทธ์วิชาธร ฝูงเทพกินนรในสวรรค์
พระชนนีโลกวิไลวรรณ อย่าประหวั่นเร่าร้อนฤๅทัย
บรรดาสตรีในโลกา จะหาเปรียบพระองค์ไม่ได้
อันทองธรรมชาติที่อยู่ไฟ ถึงจะตกลงในธรณี
ช้านานประมาณกัปกัลป์ อย่าสำคัญว่าจะมัวหมองศรี
ยิ่งผ่องแผ้วแววฟ้าไม่ราคี ดั่งดวงมณีจินดา ฯ
๏ เมื่อนั้น พระลักษมีเยาวยอดเสน่หา
ได้ฟังสอดคล้องต้องวิญญาณ์ แสนโสมนัสสาเป็นพ้นนัก
กูจะไปประณตบทบงสุ์ องค์พระหริวงศ์ทรงจักร
แต่ตกมาอยู่ในเมืองยักษ์ ลำบากยากนักมาช้านาน
มีแต่เดือดร้อนรำคาญใจ มิได้ชำระสระสนาน
ระคนเหื่อเจือไคลทรมาน ดั่งหญิงสาธารณ์อัปรีย์
ไม่ควรจะใกล้เบื้องบาท พระภัสดาธิราชเรืองศรี
จำจะชำระอินทรีย์ ให้สิ้นราคีในกายา ฯ
๏ เมื่อนั้น ฝ่ายองค์เจ้าตรัยตรึงศา
แจ้งว่านวลนางสีดา กัลยาจะบทจรไป
เฝ้าพระหริวงศ์ทรงยศ ยังที่มรกตเขาใหญ่
บัดนี้มารดาสุราลัย อรไทจะสนานอินทรีย์
จึ่งมีเทวราชบัญชา สั่งนางรัมภาโฉมศรี
กับนางอรุณวดี สองกัลยาณีนงคราญ
จงพาอัปสรสาวสวรรค์ พร้อมกันนำเครื่องภิเษกสนาน
กับเครื่องประดับองค์อลงการ ไปถวายนงคราญนางสีดา
แล้วเจ้าจงตามเสด็จจร เป็นเพื่อนบังอรเสน่หา
ไปเฝ้าสมเด็จพระจักรา ยังสุวรรณพลับพลารูจี ฯ
๏ เมื่อนั้น ทั้งสองนางฟ้ามารศรี
รับสั่งหัสนัยน์ธิบดี แล้วจัดเครื่องมณีอลงการ
ทั้งเครื่องมูรธาภิเษกสรง สำหรับทรงชำระสระสนาน
ก็พาฝูงอัปสรนงคราญ ออกจากวิมานลงมา ฯ
๏ ครั้นถึงจึ่งตรงเข้าไป นั่งใกล้อัคเรศเสน่หา
แจ้งว่าองค์อมรินทรา ให้ข้าเอาทิพย์อาภรณ์
กับเครื่องสุคนธ์ธารสนานเกศ มาถวายอัคเรศดวงสมร
ให้โสรจสรงแล้วทรงประดับจร ไปเฝ้าภูธรธิบดี
ตัวข้ากับฝูงนางสวรรค์ จะพากันโดยเสด็จมารศรี
เชิญองค์อัครราชเทวี ชำระอินทรีย์ให้สำราญ ฯ
๏ เมื่อนั้น นางสีดาเยาวยอดสงสาร
แจ้งว่าองค์ท้าวมัฆวาน ประทานเครื่องทิพย์ลงมา
กับทั้งนางเทพอัปสร บังอรแสนโสมนัสสา
จึ่งมีสุนทรวาจา ว่าอันสมเด็จหัสนัยน์
ทรงพระเมตตาในครานี้ พระคุณนั้นหาที่สุดไม่
ว่าแล้วจึ่งองค์อรไท เสด็จไปโสรจสรงคงคา ฯ
๏ ทรงมูรธาธารสนานเกศ อัคเรศกวดเกล้าเกศา
ฝ่ายฝูงนางเทพธิดา ช่วยชำระกายาให้เทวี
บ้างถวายสุคนธ์ธารทรง บรรจงผัดพักตร์โฉมศรี
ภูษารายรูปกินรี พื้นเขียวขจีเครือสุวรรณ
สอดใส่สังวาลสะอิ้งแก้ว แล้วทรงสร้อยสลับประดับถัน
ทับทรวงทองกรมังกรพัน พาหุรัดกุดั่นเพชรพราย
สอดใส่ธำมรงค์พระทรงครุฑ ซึ่งวายุบุตรเอามาถวาย
มงกุฎแก้วกรรเจียกพรรณราย งามคล้ายพระอุมาโฉมยง
เสร็จแล้วย่างเยื้องจากอาสน์ กรายกรลีลาศดำเนินหงส์
ไปขึ้นมหาบุษบกทรง ฝูงอนงค์ทั้งนั้นก็ตามมา ฯ
๏ บุษเอยบุษบกแก้ว รัศมีวาวแววเวหา
ห้ายอดสูงเยี่ยมเมฆา บันบังฉ้อฟ้าปราลี
อันยามลิวันกันยุเวก บุตรเอกอินทรชิตทั้งสองศรี
ถือดอกไม้ทองรูจี นั่งที่หน้าบุษบกนั้น
นางเบญกายกัลยา คู่สุวรรณกันยุมาสาวสวรรค์
นางตรีชฎาวิลาวัณย์ คู่กับนางจันทวดี
นวลนางมณโฑเยาวมาลย์ นางกาลอัคคีโฉมศรี
นั่งคู่เคียงข้างพระเทวี ตามที่อันดับกันมา
ฝ่ายฝูงนางอัปสรสวรรค์ ชวนกันห้อมล้อมซ้ายขวา
ถัดนั้นกำนัลกัลยา เชิญเครื่องดาษดาเรียงราย
พร้อมหมู่อสุรเกณฑ์แห่ แตรสังข์อภิรุมชุมสาย
พิเภกนำพลนิกาย เคลื่อนคลายบุษบกรีบมา ฯ
๏ เมื่อนั้น ฝ่ายนางมารสำมนักขา
แจ้งว่าญาติวงศ์ในลงกา พากันไปเฝ้าพระจักรี
ให้คิดรำคาญร่านร้อน จะซ่อนตัวอยู่เล่าก็ใช่ที่
อกใจไม่เป็นสมประดี ดั่งมีผู้ฆาตฟาดฟัน
ความกลัวเพราะตัวเป็นต้นเหตุ ทุกข์เทวษโศกีไม่มีขวัญ
ด้วยโทษนั้นผิดติดพัน เร่งประหวั่นพรั่นใจไปมา
จำเป็นจะพลอยไปด้วยเขา บุญเล่าจะสมปรารถนา
เกลือกว่าพระลักษมณ์พระจักรา จะมีความเมตตาปรานี
คิดแล้วฉวยได้สไบบาง เดินพลางทางเสยเกศี
ลงจากปราสาทมณี อสุรีก็รีบตามมา ฯ
๏ ครั้นทันท้ายพลกระบวนแห่ เหลียวแลลนลานซ้ายขวา
ความกลัวองค์นางสีดา ทำตาขวางขวางรีรี
ดูดั่งว่าคนเสียจิต ไม่เข้าชิดฝูงนางสาวศรี
เดินอยู่ผู้เดียวดูอัปรีย์ มิได้พาทีด้วยใครใคร ฯ
๏ บัดนั้น พิเภกผู้มีอัชฌาสัย
ครั้นถึงให้หยุดบุษบกไว้ เข้าไปยังหน้าพลับพลา ฯ
๏ น้อมเศียรประณตบทบงสุ์ พระทรงครุฑภุชพงศ์นาถา
ท่ามกลางทหารโยธา ทูลว่าตัวข้าผู้ภักดี
เชิญเสด็จโฉมยงนงลักษณ์ องค์อัคเรศมเหสี
ผู้ทรงเสาวภาคย์สวัสดี มาเฝ้าธุลีบทมาลย์ ฯ
๏ เมื่อนั้น พระจักรีผู้ปรีชาหาญ
ได้ฟังพิเภกขุนมาร ผ่านฟ้าแสนโสมนัสนัก
ดั่งหนึ่งได้ดวงมณีรัตน์ มาวางเหนือหัตถ์พระทรงจักร
จะใคร่ชมองค์นงลักษณ์ จึ่งผินพักตร์ทอดทัศนาไป
เห็นบุษบกแก้วมณี รัศมีดั่งดวงแขไข
มีฝูงเยาวเรศอรไท ทรงโฉมวิไลจำเริญตา
นั่งเป็นอันดับซับซ้อน ดั่งดาวล้อมจันทรในเวหา
จึ่งมีพระราชบัญชา ถามพญาพิเภกกุมภัณฑ์
อันนางซึ่งอยู่ทั้งสองข้าง รูปร่างเพียงอัปสรสวรรค์
กับสองกุมารนั่งหน้านั้น ถือดวงสุวรรณมาลัย
จะเป็นประยูรสุริย์วงศ์ ขององค์ทศพักตร์หรือไฉน
อันฝูงอนงค์นางใน ทั้งนั้นคือใครตามมา ฯ
๏ บัดนั้น พิเภกสุริย์วงศ์ยักษา
น้อมเศียรสนองพระบัญชา อันกุมาราทั้งสองนี้
ฝ่ายขวาชื่อยามลิวัน ซ้ายนั้นกันยุเวกยักษี
เป็นบุตรอินทรชิตอสุรี พี่น้องนั้นร่วมอุทร
นางซึ่งนั่งถัดกุมารา ชื่อสุวรรณกันยุมาดวงสมร
ภรรยาอินทรชิตฤทธิรอน เป็นมารดรทั้งสองอสุรี
นั่นคือเบญกายนงลักษณ์ ลูกรักของข้าบทศรี
ถัดนั้นชื่อจันทวดี ภรรยาอสุรีกุมภกรรณ
นั่นตรีชฎาเมียข้าบาท อยู่ด้วยอัครราชในสวนขวัญ
อันนางอยู่ข้างขวานั้น ชื่อว่ามณโฑกัลยา
ข้างซ้ายนางกาลอัคคี มเหสีทศพักตร์ยักษา
ทั้งนั้นคือเทพธิดา ลงมาเป็นเพื่อนเยาวมาลย์ ฯ
๏ เมื่อนั้น นางสีดาผู้ยอดสงสาร
อยู่ในบุษบกอลงการ นงคราญรำพึงคะนึงคิด
ตัวกูกำจัดพลัดพราก จากบาทพระบรมจักรกฤษณ์
เพราะทศกัณฐ์ปัจจามิตร ทำการทุจริตไปลักมา
ให้อยู่ในสวนอุทยาน ช้านานหลายปีหนักหนา
จะชั่วดีก็ไม่ทราบบาทา เกลือกว่าจะแคลงพระทัย
ครั้นจะเฝ้าใกล้องค์ภูวนาถ แม้นมิประภาษปราศรัย
จะรู้ที่เอาหน้าไว้แห่งใด จะได้ความอัปยศพันทวี
จำจะดูกิริยาอาการ องค์พระอวตารเรืองศรี
แต่หน้าพลับพลารูจี ร้ายดีก็จะแจ้งกิจจา
คิดแล้วเปิดม่านสุวรรณ ให้นางสาวสวรรค์นั้นนำหน้า
ลงจากบุษบกอลงการ์ กัลยาย่างเยื้องเสด็จจร ฯ
๏ ลดองค์ลงถวายอภิวาทน์ พระตรีภูวนาถทรงศร
อยู่ยังพ่างพื้นดินดอน บังอรก้มพักตร์ไม่พาที ฯ
๏ เมื่อนั้น พระจอมภพลบโลกเรืองศรี
แลเห็นอัครราชเทวี มีความยินดีเป็นสุดคิด
จะใคร่ไปอุ้มองค์นงลักษณ์ มาชมเหนือตักพระจักรกฤษณ์
แล้วเกรงเทวาสุราฤทธิ์ ทศทิศจะเย้ยไยไพ
ทั้งหมู่แสนยาพลากร วานรจะนินทาได้
ว่ากูรักองค์อรไท ไม่อายแก่ไตรโลกา
มีจิตพิศวาสงวยงง ลุ่มหลงด้วยความเสน่หา
มิได้พินิจพิจารณา ธรรมดาหญิงตกถึงมือชาย
เป็นที่พิรุธราคิน ทรลักษณ์มลทินหมองหมาย
ดั่งหนึ่งสุบรรณตัวร้าย หยาบคายจับนาคพาไป
คาบคั้นเข้าไว้ในปาก มิมากก็น้อยให้ได้
จำจะชอกชํ้าลำบากใจ ด้วยฤทธิไกรสกุณี
อันซึ่งองค์อัครชายา ตกมาในมือยักษี
ใครจักล่วงรู้ว่าร้ายดี มีแต่ตัวกูกับนงลักษณ์
เคยเห็นสุจริตนํ้าจิตกัน นอกนั้นไม่แจ้งทั้งไตรจักร
ความนี้เป็นที่อดสูนัก จำเปลื้องพักตร์ให้พ้นอัประมาณ
ระงับข้อแหนงแคลงจิต ให้ทศทิศแจ้งสิ้นทุกสถาน
จึ่งจะไม่ราคีแผ้วพาล สิ้นกาลชั่วกัลปาไป ฯ
๏ คิดแล้วจึ่งมีพจนารถ เอื้อนโอษฐ์ประภาษปราศรัย
ดูก่อนอัคเรศอรไท พี่ได้ยากสู้ติดตามมา
ข้ามมหาสาครกว้างลึก มาทำศึกล้างเหล่ายักษา
มิได้อาลัยแก่ชีวา เพราะเสน่หาเจ้าผู้เดียวดาย
วันนี้ได้เห็นนงลักษณ์ ผิวพักตร์ดั่งเดือนจำรัสฉาย
ฝ่ายพี่ทุกข์ร้อนลำบากกาย เจ้ามาอยู่สบายหลายปี
ยังได้สมบัติพัสถาน ของประทานพญายักษี
ซึ่งวิเศษเลิศหล้าธาตรี ขอพี่ชมบ้างเป็นขวัญตา ฯ
๏ เมื่อนั้น นางสีดาเยาวยอดเสน่หา
ได้ฟังพระราชบัญชา ดั่งต้องสายฟ้าสักแสนที
ถึงเมื่อทศกัณฐ์ขุนยักษ์ มันไปลอบลักพาหนี
ก็ไม่เจ็บใจเหมือนครั้งนี้ ในที่ปริภาษณาการ
ความอายอัปยศเป็นสุดคิด ดั่งชีวิตจะม้วยสังขาร
มิรู้ที่จะสนองพจมาน ให้ผ่านฟ้าเห็นจริงประการใด
อกเอ๋ยเกิดมาเป็นหญิง ยากยิ่งจะไว้ตัวได้
อันความกินแหนงแคลงใจ ย่อมเกิดที่ในสัตรี
คิดแล้วนบนิ้วบังคมทูล นเรนทร์สูรจงโปรดเกศี
อันซึ่งตัวข้าบาทนี้ อสุรีไปลักพามา
ตกถึงมือชายแล้วไกลเนตร พระทรงเดชปิ่นภพนาถา
เป็นที่สงสัยวิญญาณ์ แก่หมู่โลกาฟ้าดิน
ถึงมาตรจะรักษาตัวดี อันจะเปลื้องราคีเห็นไม่สิ้น
เว้นแต่ทวยเทพอมรินทร์ จะไม่กินแหนงแคลงใจ
กับพระคงคาแลอัคคี จะเป็นที่สักขีพยานได้
พระองค์จงลั่นศิลป์ชัย ประชุมไทเทเวศให้พร้อมกัน
ข้าขอพิสูจน์เพลิงถวาย เบื้องบาทพระนารายณ์รังสรรค์
ต่อหน้าฝูงเทพเทวัญ กับพวกพลขันธ์วานร ฯ
๏ เมื่อนั้น พระสุริย์วงศ์องค์นารายณ์ทรงศร
ได้ฟังอัครราชบังอร ภูธรชื่นชมด้วยสมคิด
อันนางสีดานี้ซื่อตรง สัจธรรมมั่นคงสุจริต
ควรเป็นมารดาสุราฤทธิ์ หญิงทั้งทศทิศไม่เทียมทัน
คิดแล้วมีราชบัญชา แก้วตาของพี่เฉลิมขวัญ
ซึ่งเจ้าว่ากล่าวรำพัน ทั้งนั้นสัจจริงทุกสิ่งไป
แต่ว่าใครเลยจะล่วงเห็น เป็นที่รังเกียจสงสัย
แต่พี่กับองค์อรไท เคยแจ้งจิตใจกันมา
ว่าแล้วเสด็จยืนเหนืออาสน์ งามวิลาศดั่งเทพเลขา
จับจันทวาทิตย์อันศักดา ผ่านฟ้าก็แผลงไปทันที ฯ
๏ ครั่นครื้นพื้นภพหวาดหวั่น ทุกชั้นฟากฟ้าราศี
แล้วกลับเข้าแล่งพระจักรี ดั่งว่ามีจิตวิญญาณ ฯ
๏ มาจะกล่าวบทไป ถึงองค์เจ้าตรัยตรึงศ์สถาน
เสด็จเหนือทิพอาสน์อลงการ ในมหาวิมานเวไชยันต์
พร้อมหมู่ฝูงเทพนิกร กับนางอัปสรสาวสวรรค์
ได้ยินสำเนียงนี่นัน กึกก้องสนั่นธาตรี
ก็เล็งทิพเนตรลงมาดู ก็รู้ว่าสมเด็จพระลักษมี
จะลุยเพลิงถวายพระจักรี ยังที่สุวรรณพลับพลา
จึ่งพาฝูงเทพเทวัญ กับนางสาวสวรรค์เสน่หา
ออกจากวิมานรัตนา เหาะมาด้วยกำลังว่องไว ฯ
๏ ครั้นถึงมรกตคีรี ก็ตรงลงที่เชิงเขาใหญ่
นั่งเป็นอันดับกันไป ใกล้พลับพลาชัยพระทรงธรรม์ ฯ
๏ เมื่อนั้น พระจักรรัตน์แก้วรังสรรค์
ครั้นเห็นฝูงเทพเทวัญ มาประชุมพร้อมกันก็ยินดี
จึ่งมีบัญชาประกาศิต สั่งลูกพระอาทิตย์เรืองศรี
ท่านจงเอาเชื้ออัคคี กองลงที่หน้าพลับพลา ฯ
๏ บัดนั้น สุครีพผู้มียศถา
รับสั่งสมเด็จพระจักรา ถวายบังคมลาแล้วออกไป ฯ
๏ จึ่งให้วานรทั้งหลาย กับลูกพระพายทหารใหญ่
แบกขนเอาฟืนเชื้อไฟ กองไว้ตามราชวาที ฯ
๏ เมื่อนั้น พระนารายณ์สุริย์วงศ์เรืองศรี
ก็จับแสงศรอัคนี ภูมีผาดแผลงไปด้วยฤทธิ์ ฯ
๏ สำเนียงปานเสียงลมกัลป์ สะเทือนเลื่อนลั่นถึงดุสิต
โชติช่วงดั่งดวงพระอาทิตย์ ติดเชื้อเป็นประกายพรายตา ฯ
๏ เมื่อนั้น นางสีดาเยาวยอดเสน่หา
เห็นเพลิงเริงโรจน์โชติฟ้า แสงกล้าดั่งหนึ่งไฟกาล
น้อมเศียรอภิวาทพระสามี เทวีตั้งจิตพิษฐาน
กล่าวคำสัตยาสาบาน ต่อเทวามัฆวานพร้อมพักตร์
ขอเทพท้าวทุกองค์ จงเป็นทิพย์พยานให้ประจักษ์
แม้นข้าระคนรสรัก ด้วยทศพักตร์แลชายใด
นอกออกไปจากพระจักรกฤษณ์ มาตรแม้นแต่จิตพิสมัย
ไม่ซื่อต่อเบื้องบาทพระภูวไนย ประกอบการสิ่งใดที่ไม่ดี
ขอจงพระเพลิงเจ้าสังหาร ชนมานข้าม้วยอยู่ที่นี่
ให้ตกนรกอเวจี แสนกัลป์พันปีอย่าพ้นทุกข์
แม้นข้าคงครองสัจธรรม์ เทวัญจงช่วยให้เป็นสุข
จะเหยียบย่างเข้าไปในเพลิงลุก ทุกก้าวอย่าร้อนบาทา
แล้วคำรพจบกองอัคคี ทั้งพระธรณีใส่เกศา
ครั้นเสร็จซึ่งตั้งสัตยา ก็เสด็จลีลาลุยไฟ ฯ
๏ เดชะความสัตย์ที่ซื่อตรง จะร้อนเบื้องบาทบงสุ์ก็หาไม่
มีประทุมทิพมาศอำไพ เกิดขึ้นในกลางเพลิงกาล
ขยายแย้มผกาเกสร ขจายจรรื่นรสหอมหวาน
รับรองบาทบงสุ์ทรงธาร ทุกย่างบทมาลย์เทวี ฯ
๏ เมื่อนั้น องค์ท้าวหัสนัยน์เรืองศรี
ทั้งเทวานางฟ้าทุกนารี ฝูงกระบี่แลหมู่กุมภัณฑ์
ครั้นเห็นซึ่งดวงประทุมาศ โอภาสพรรณรายฉายฉัน
ผุดขึ้นกลางกองเพลิงนั้น รับองค์กัลยายุพาพาล
รัศมีสว่างกระจ่างจับ กับเปลวเพลิงแรงแสงฉาน
เลื่อมเหลืองเรืององค์พระเยาวมาลย์ เรืองสร้อยสังวาลประพาฬพิศ
พักตร์ผ่องเพียงจันทร์ทรงกลด เปลื้องเมฆหมอกหมดไม่ปกปิด
บรรดาเทวาสุราฤทธิ์ ทั่วทิศอำนวยอวยพร
บ้างประโคมดนตรีมี่ก้อง สะเทือนท้องมรกตสิงขร
โปรยมาลาทิพย์อรชร กลิ่นขจรตลบทั้งธาตรี
อันหมู่อสุราวานรินทร์ ทั้งสิ้นนบนิ้วเหนือเกศี
สรรเสริญความสัจพระเทวี อึงมี่ทั้งหน้าพลับพลา
อมรินทร์เป่าสังข์เป็นโองการ ขอเชิญยอดเยาวมาลย์เสน่หา
ด้วยมงคลมธุรสพจนา ให้ออกมาจากกลางกองไฟ ฯ
๏ เมื่อนั้น นางสีดาเยาวยอดพิสมัย
ได้ฟังองค์ท้าวหัสนัยน์ ก็ออกไปจากกองอัคคี ฯ
๏ นั่งลงน้อมเศียรอภิวาท พระภัสดาธิราชเรืองศรี
กับองค์หัสนัยน์ธิบดี ที่หน้าพลับพลาพรายพรรณ ฯ
๏ เมื่อนั้น พระกฤษณุรักษ์รังสรรค์
เห็นองค์กัลยาวิลาวัณย์ ไม่มีอันตรายในกลางไฟ
ชื่นชมด้วยสมพระทัยคิด ดั่งถอนปืนพิษออกเสียได้
เสด็จจากอาสน์แก้วแววไว ลงไปยังองค์วนิดา ฯ
๏ ยอกรลูบหลังแล้วพิศพักตร์ รับขวัญเยาวลักษณ์เสน่หา
พาองค์อัคเรศกัลยา ขึ้นยังพลับพลาอลงกรณ์ ฯ
๏ เสด็จนั่งร่วมบัลลังก์อาสน์ พระนุชนาฏแน่งน้อยดวงสมร
แสนสุขแสนสวัสดิ์สถาวร ภูธรแย้มยิ้มพริ้มพราย ฯ
๏ เมื่อนั้น นางกษัตริย์สุริย์วงศ์ทั้งหลาย
ยักษาวานรไพร่นาย เห็นองค์พระนารายณ์ผู้ศักดา
นั่งเรียงเคียงพักตร์พระอัคเรศ ดั่งรูปวาดเทเวศเลขา
งามองค์งามทรงพระจักรา งามสามโลกาไม่เทียมทัน
งามโฉมสมเด็จพระลักษมี ลํ้าอัปสรศรีในสวรรค์
งามศักดิ์สุริย์วงศ์สมกัน งามจรรโลงโลกทั้งสององค์
ยิ่งพิศยิ่งงามจำเริญใจ ต่างคนพิสมัยใหลหลง
ยอกรประณตบทบงสุ์ พระจอมมงกุฎเกศสุธาธาร ฯ
๏ เมื่อนั้น หัสนัยน์เจ้าตรัยตรึงศ์สถาน
จึ่งสั่งฝูงเทพบริวาร ให้เล่นการรำร่ายถวายกร ฯ
๏ เมื่อนั้น เทวัญแลนางอัปสร
รับสั่งองค์อมรินทร ชุลีกรด้วยความปรีดา ฯ
๏ จึ่งจับระบำรำถวาย วาดกรเยื้องกรายทำท่า
เวียนวงเป็นหงส์ลีลา คลอเคียงนางฟ้าติดพัน
แล้วซัดสองกรอ่อนระทวย นาดนวยเข้าชิดสาวสวรรค์
เมียงม่ายไขว่คว้าพัลวัน หันเวียนเปลี่ยนไปในที
คลอเคล้าก้าวสกัดกั้นกาง ฉวยฉุดยุดนางอัปสรศรี
ย้ายท่าเป็นม้าตีคลี ทำทีร่ายเรียงเบี่ยงไป
ส่ายเนตรให้สบเนตรนาง แล้วเยื้องย่างลัดเลี่ยงเข้าเคียงไหล่
สัพยอกหยอกเย้าอนงค์ใน สำราญใจทุกเทพเทวัญ ฯ
๏ เมื่อนั้น นวลนางอัปสรสาวสวรรค์
เห็นเทวากระชิดติดพัน กั้นกางขวางหน้าสกัดไว้
ดำเนินเดินร่ายชายหนี ทำทีมิให้เข้าใกล้
แล้วตีวงเวียนเปลี่ยนไป นัยน์เนตรชม้ายม่ายเมียง
รำร่ายกรายหัตถ์ให้ยียวน ทำกระบวนใส่จริตบิดเบี่ยง
ล่อเลี้ยวเกี้ยวกรเป็นคู่เคียง หลีกเลี่ยงหันไปด้วยมารยา
ครั้นเทพบุตรมาข้างซ้าย นางสวรรค์เยื้องย้ายไปขวา
แทรกเปลี่ยนเวียนวงไปมา เทวัญนางฟ้าก็ยินดี ฯ
๏ เมื่อนั้น องค์ท้าวหัสนัยน์เรืองศรี
เสร็จระบำรำถวายพระจักรี กับพระลักษมีวิไลวรรณ
จึ่งชวนฝูงเทพนิกร ทั้งหมู่อัปสรสาวสวรรค์
ลาองค์พระผู้ทรงสุบรรณ พากันเหาะไปยังฟากฟ้า ฯ
๏ เมื่อนั้น พระลักษมีเยาวยอดเสน่หา
กราบลงแทบเบื้องบาทา องค์พระจักราผู้สามี
ทูลว่าซึ่งข้าบาทบงสุ์ หลงด้วยอุบายยักษี
ไม่ฟังพระราชวาที อสุรีจึ่งได้ลักมา
พระองค์ต้องเสด็จติดตาม มาทำสงครามด้วยยักษา
ได้ยากลำบากพระกายา โทษข้านี้ใหญ่หลวงนัก
อันชีวิตของน้องผู้เป็นทาส อยู่ใต้เบื้องบาทพระทรงจักร
ขอประทานโทษาซึ่งทรลักษณ์ พระหริรักษ์จงได้โปรดปราน ฯ
๏ เมื่อนั้น พระจักรีผู้ปรีชาหาญ
รับขวัญแล้วมีพจมาน อันเกิดการทั้งนี้เพราะเวรา
พี่ไม่ถือโทษโกรธเจ้า ยุพเยาว์ผู้ยอดเสน่หา
วันเมื่อทศพักตร์มันลักมา พี่ยาไปตามมฤคี
ต้อนกวางมาพบพระลักษมณ์ ทุกข์นักถึงมิ่งมารศรี
อกใจไม่เป็นสมประดี พี่นี้จึ่งรีบเร่งมา
ถึงอาศรมบทไม่เห็นเจ้า ยิ่งโศกเศร้าเที่ยวติดตามหา
มาพบพญาสกุณา ได้แจ้งกิจจานงลักษณ์
พี่จึ่งชุมพลพานร ข้ามมหาสาครมาหาญหัก
แสนยากลำบากเป็นพ้นนัก ปิ้มชีวิตจักบรรลัย
ครั้นเมื่ออสุรีเบญกาย ทำตายลอยมาที่นํ้าไหล
พี่โศกศัลย์พ่างเพียงจะขาดใจ จับตัวมันได้ด้วยหนุมาน
ครั้งหนึ่งปิ้มสิ้นชีวัน ด้วยกุมภัณฑ์ไมยราพใจหาญ
สะกดทัพจับพี่ไปบาดาล หนุมานนั้นตามเอาขึ้นมา
อันองค์พระลักษมณ์นี้เล่า ได้ยากด้วยเจ้าหนักหนา
ต้องโมกขศักดิ์อสุรา กุมภกรรณยักษาแต่เดิมที
แล้วมาต้องศรนาคบาศ พรหมาสตร์อินทรชิตยักษี
ทั้งหอกมูลพลัมอสุรี กบิลพัทฤทธีทศกัณฐ์
แต่พระลักษมณ์ต้องหนักถึงห้าครั้ง ปิ้มชีวังจะม้วยอาสัญ
หากได้หนุมานพิเภกนั้น แก้ไขผ่อนผันได้ทันที
หาไม่จะพากันบรรลัย ที่ไหนจะได้เห็นมารศรี
เดชะกุศลของเรามี พี่จึ่งไม่ม้วยชีวา ฯ
๏ เมื่อนั้น นวลนางสีดาเสน่หา
ได้ฟังพระราชบัญชา ชลนาคลอเนตรแล้วทูลไป
อันพระองค์เมตตาการุญ พระคุณนั้นหาที่สุดไม่
หนักยิ่งแผ่นพื้นภพไตร จะเปรียบสิ่งใดได้ก็ไม่มี
ซึ่งข้ามาไกลเบื้องบาท พระภัสดาธิราชเรืองศรี
อยู่ในอุทยานอสุรี มีแต่ทนทุกข์ทุกเวลา
ทศกัณฐ์มันกล่าวเลียมลาม ความแค้นปิ้มสิ้นสังขาร์
จนแต่สาวใช้อสุรา ก็หยาบช้าเป็นพ้นประมาณ
ชวนกันขู่เข็ญจะฆ่าฟัน ทุกสิ่งสารพันว่าขาน
ช้ำจิตสุดคิดจะทนทาน คอยข่าวผ่านฟ้าก็หายไป
จึ่งผูกศอจะให้สิ้นชีวาตม์ ขอพบเบื้องบาทในชาติใหม่
หนุมานไปทันแก้ไว้ ให้สไบธำมรงค์อลงกรณ์
แก่ข้าในสวนขุนมาร แล้วแจ้งการว่าองค์พระทรงศร
ยกพลโยธาวานร ตามมาราญรอนอสุรา
น้องนี้ยินดีเป็นพ้นคิด อุตส่าห์ครองชีวิตไว้ท่า
จึ่งได้พบเบื้องบาทา หาไม่จะม้วยชีวี
ทูลแล้วจึ่งตรัสแก่พระลักษมณ์ น้องรักได้ยากด้วยพี่
ปิ้มชีวิตจะตายหลายที เจ้านี้เหมือนน้องร่วมครรภ์
มิเสียทีที่เป็นเพื่อนยาก แสนเทวษลำบากในไพรสัณฑ์
ร่วมสุขร่วมทุกข์ร่วมชีวัน คุณของเจ้านั้นพันทวี ฯ
๏ เมื่อนั้น พระลักษมณ์ทรงสวัสดิ์รัศมี
ได้ฟังพระราชเสาวนีย์ ชุลีกรสนองพระวาจา
อันพระพี่นางผู้ทรงลักษณ์ กับพระหริรักษ์นาถา
มีคุณข้าบาทอนุชา ดั่งองค์บิดามารดร
ด้วยทรงพระเมตตาสุจริต มาตรถึงทำผิดก็สั่งสอน
ทั้งร่วมสุขร่วมทุกข์ร่วมร้อน แต่จรจากราชธานี
ตัวข้าโดยเสด็จพระหริวงศ์ มารณรงค์ด้วยยักษี
มิได้อาลัยแก่ชีวี จะฉลองคุณพี่จนวายปราณ ฯ
๏ เมื่อนั้น พระจักรีผู้ปรีชาหาญ
เห็นพระอนุชาชัยชาญ กับโฉมเยาวมาลย์นางสีดา
ต่างสนทนาปราศรัยกัน ทรงธรรม์แสนโสมนัสสา
พระพักตร์ผ่องแผ้วดั่งจันทรา อันหมดเมฆเมฆาไม่ราคี
จึ่งมีพระราชบรรหาร แก่พิเภกขุนมารยักษี
แต่เราปราบหมู่อสุรี ที่มันหยาบช้าอาธรรม์
บรรดาเป็นเสี้ยนแผ่นดิน ก็สุดสิ้นชีวาอาสัญ
เสร็จศึกซึ่งปราบกุมภัณฑ์ ท่านนั้นจงผ่านลงกา
เป็นเจ้าแก่หมู่อสุรศักดิ์ สืบวงศ์พงศ์ยักษ์ไปภายหน้า
บำรุงรี้พลโยธา เป็นมหาจรรโลงเลิศไกร ฯ
๏ บัดนั้น พิเภกผู้มีอัชฌาสัย
รับสั่งพระตรีภูวไนย บังคมไหว้สนองพระวาที
ซึ่งพระองค์ทรงพระเมตตา จะให้ผ่านลงกาบุรีศรี
พระคุณล้ำฟ้าธาตรี ไม่มีสิ่งใดจะเปรียบปาน
แต่คิดประหวั่นพรั่นนัก เกลือกหมู่ปรปักษ์จะหักหาญ
ขอเดชะสมเด็จพระอวตาร เป็นประธานปกเกศอสุรา
ทูลแล้วน้อมเศียรบังคม ลาบาทพระบรมนาถา
คลานออกจากหน้าพลับพลา พากันคืนเข้ายังธานี ฯ
๏ ครั้นถึงจึ่งนั่งเหนืออาสน์ พร้อมเสนามาตย์ยักษี
ทั้งพระญาติวงศ์อสุรี แล้วมีพระราชบัญชา
สั่งเปาวนาสูรผู้ปรีชาญ จงเกณฑ์เจ้าพนักงานซ้ายขวา
ให้แต่งการพระเมรุอันรจนา จะปลงศพเชษฐาที่บรรลัย ฯ
๏ บัดนั้น จึ่งเปาวนาสูรเสนาใหญ่
ก้มเกล้ารับสั่งภูวไนย ก็ออกไปเร่งรัดจัดการ ฯ
๏ จึ่งให้ตั้งมหาเมรุมาศ อันโอภาสพรรณรายฉายฉาน
สี่มุขห้ายอดดั่งวิมาน สูงตระหง่านเงื้อมงํ้าอัมพร
ทั้งเมรุทิศเมรุแทรกรายเรียง ดูเพียงสัตภัณฑ์สิงขร
มีชั้นอินทร์พรหมประนมกร รายรูปกินนรคนธรรพ์
ประดับด้วยราชวัติฉัตรจรง พนมแก้วแถวองค์สลับคั่น
ชั้นในพระเมรุทองนั้น มีบัลลังก์รัตน์รูจี
เพดานปักทองเป็นเดือนดาว แสงวาวด้วยแก้วมณีศรี
ทั้งระย้าพู่พวงดวงมณี ก็เสร็จตามมีพระบัญชา ฯ
๏ เมื่อนั้น พญาพิเภกยักษา
จึ่งให้เชิญพระศพเจ้าลงกา ขึ้นมหาพิชัยราชรถ
ประดับด้วยเครื่องสูงเศวตฉัตร กรรชิงรัตน์พัดโบกอลงกต
ขนัดพลเกณฑ์แห่เป็นหลั่นลด รถโยงรถนำเรียบเรียง
กลองชนะปี่ฆ้องก้องกึก พันลึกครึกครั่นสนั่นเสียง
แตรงอนแตรฝรั่งเป็นคู่เคียง สำเนียงเอิกเกริกเป็นโกลา
จึ่งให้เคลื่อนรถทรงบรมศพ พระจอมภพธิราชยักษา
โดยกระบวนไปตามรัถยา ยังมหาเมรุมาศรูจี ฯ
๏ ครั้นถึงจึ่งให้เชิญพระโกศแก้ว อันเพริศแพร้วจำรัสรัศมี
ขึ้นเบญจารัตน์มณี ในที่พระเมรุอลงการ ฯ
๏ เมื่อนั้น นางมณโฑเยาวยอดสงสาร
ทั้งอัคคีกัลยายุพาพาล เยาวมาลย์ตีอกเข้าร่ำไร
บรรดาสุริย์วงศ์พงศ์พันธุ์ ฝูงสนมกำนัลน้อยใหญ่
ต่างตนโศกาอาลัย กลิ้งเกลือกเสือกไปไม่สมประดี ฯ
๏ เมื่อนั้น พญาพิเภกยักษี
จึ่งเอาธูปเทียนมาลี อันมีกลิ่นฟุ้งขจายจร
สมาศพบรมเชษฐา ซึ่งได้ประมาทมาแต่ก่อน
ให้คิดเสน่หาอาวรณ์ ชุลีกรประณตบทมาลย์
แล้วเอากฤษณาจวงจันทน์ สารพันมีกลิ่นหอมหวาน
ใส่ในโกศแก้วอลงการ พญามารก็จุดอัคคี
บรรดากษัตริย์สุริย์วงศ์ ฝูงอนงค์กำนัลสาวศรี
ต่างสมาลาโทษอสุรี ชุลีกรถวายเพลิงพร้อมกัน ฯ
๏ ครั้นเสร็จปลงศพพระเชษฐา ในมหาเมรุมาศฉายฉัน
ก็พาฝูงสนมกำนัล จรจรัลขึ้นยังปราสาทชัย ฯ
๏ ครั้นถึงจึ่งเข้าที่สรง นํ้าหอมอาบองค์เย็นใส
ทรงเครื่องเนาวรัตน์อำไพ เสด็จไปขึ้นรถสุรกานต์ ฯ
๏ ให้เคลื่อนพหลโยธา แสนสุรเสนาทวยหาญ
ออกจากนคเรศอันโอฬาร ไปเฝ้าบทมาลย์พระจักรี ฯ
๏ ครั้นถึงจึ่งให้หยุดรัถา นอกสุวรรณพลับพลาเรืองศรี
ลงจากรถรัตน์มณี อสุรีก็ตรงเข้าไป ฯ
๏ หมอบหน้าเสนาวานร ชุลีกรประนมบังคมไหว้
กราบทูลพระตรีภูวไนย ตามได้ปลงศพทศพักตร์
ขอเชิญเสด็จบาทบงสุ์ พระผู้ทรงโลกาอาณาจักร
เข้าเหยียบลงกากรุงยักษ์ ให้ปรากฏยศศักดิ์ขจายจร
อยู่ชั่วพระจันทร์พระอาทิตย์ ดั่งเหล็กเพชรลิขิตสิงขร
เป็นเกศข้าบาทราษฎร ภูธรจงได้เมตตา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังน้องเจ้าลงกา มีพระทัยกรุณากุมภัณฑ์
พักตร์ผ่องดั่งดวงแขไข ภูวไนยปรีดิ์เปรมเกษมสันต์
จึ่งตรัสสั่งลูกพระสุริยัน จงเตรียมพลขันธ์โยธี
เราจะยกพยุห์ยาตรา เข้าไปลงกาบุรีศรี
เหยียบแผ่นพิภพอสุรี โดยที่มีชัยแก่ภัยพาล ฯ
๏ บัดนั้น สุครีพฤทธิไกรใจหาญ
รับสั่งสมเด็จพระอวตาร ชุลีลาแล้วคลานออกไป ฯ
๏ เกณฑ์หมู่กระบินทร์วานรินราช โดยเสด็จพยุหบาตรกระบวนใหญ่
กองหน้าล้วนมีฤทธิไกร พื้นถือปืนไฟรางแดง
ถัดมากระบี่เตียวเพชร ถือหอกตามเสด็จตามตำแหน่ง
ถัดมาถือดาบคมแวง เดินแข่งสลับพวกทวนทอง
ถัดมาหน้ารถพระจักรภุช สิบแปดมงกุฎเป็นทิวถ้อง
ขัดกระบี่เดินเรียงเคียงประคอง สองข้างพิชัยราชรถ
อันซึ่งคำแหงหนุมาน กับวานรบริวารทั้งปวงหมด
กระบวนหลังรั้งท้ายเป็นหลั่นลด คอยพระทรงยศเสด็จจร ฯ
๏ เมื่อนั้น พระจักรกฤษณ์ฤทธิรงค์ทรงศร
กับพระลักษมณ์นางสีดาบังอร กรายกรไปสรงคงคา ฯ
๏ สามกษัตริย์ชำระสระสนาน สุคนธาธารทิพย์บุปผา
พระหริวงศ์ผู้ทรงศักดา กับพระอนุชาฤทธิรอน
สอดใส่สนับเพลาเชิงยก ก้านกระหนกรูปราชไกรสร
นางทรงภูษาอุทุมพร พื้นเขียวลายกินนรกรกราย
สองพระองค์ทรงทิพย์ภูษา อันเทเวศนำมาบรรจงถวาย
ชายไหวชายแครงจำหลักลาย ฉลององค์ทองพรายต่างกัน
นางทรงสไบตาดลอยดวง สะอิ้งแก้วทับทรวงประดับถัน
ต่างทรงตาบทิศสังวาลวัลย์ ทองกรมังกรพันพาหุรัด
ธำมรงค์เรือนเก็จเพชรเหลือง อร่ามเรืองทั้งสิบนิ้วพระหัตถ์
มงกุฎแก้วกุณฑลดอกไม้ทัด กรรเจียกจรจำรัสจำเริญตา
งามทรงงามองค์พระจักรี งามพระลักษมีเสน่หา
งามทั้งพระศรีอนุชา เสด็จมาขึ้นรถทั้งสามองค์ ฯ
๏ รถเอยรถวิมาน สองรถชัชวาลงามระหง
แปรกแอกงอนดุมวง กำกงล้วนแก้วแกมกัน
บัลลังก์ช่อตั้งกระจังรัตน์ ครุฑอัดสิงห์อัดสลับคั่น
พระหริวงศ์กับองค์สีดานั้น ทรงมหาเวไชยันต์อลงการ
พระลักษมณ์ทรงราชรถแก้ว ล้วนแล้วด้วยดวงมุกดาหาร
เทียมเทพสินธพเผ่นทะยาน สารถีขับปานดั่งลมพัด
เครื่องสูงมยุรฉัตรชุมสาย ธงริ้วทิวรายปลายสะบัด
พลแห่เบียดเสียดเยียดยัด ขนัดฆ้องกลองประโคมอึงอล
แตรงอนแตรฝรั่งประสานเสียง สำเนียงกึกก้องกุลาหล
ผงคลีมืดคลุ้มโพยมบน พิเภกนำพลเข้าลงกา ฯ
๏ ผันแปรแลรอบนคเรศ แม้นเมืองพรหเมศนาถา
ขอบคูเขื่อนขัณฑ์มรรคา ล้วนศิลาลายลาดอลงการ
กำแพงพื้นแก้วประกอบกัน นางจรัลหอรบสูงตระหง่าน
เสาสวมทองเชิดซุ้มทวาร ใบบานแก้วบดสะบัดบัง
เสมาหุ้มมาศเสมอพื้น ช่องป้อมวางปืนจินดาตั้ง
หลังคารัตน์ขอบรายกระดึงดัง ปักทั้งฉัตรธงเป็นทิวงาม
เที่ยวชมทุกชั้นเป็นหลั่นลด โรงคชโรงรถเรืองอร่าม
ธินั่งเย็นแก้วย้อยพลอยวาม ท้องสนามดูสนุกถนนแนว
นิเวศน์วังจังหวะตำหนักเนื่อง โรงเครื่องโรงทิมเป็นทิวแถว
สามปราสาทงามประเสริฐเพริศแพร้ว พื้นแก้วสุรกานต์ตระหง่านลอย
จัตุรมุขสุกแม้นพิมานมาศ ผนังดวงเพชรดาษดั่งหิ่งห้อย
ห้ายอดแสงระยับประดับพลอย บันช้อยทวยชดอรชร
บราลีสีเลื่อมมุกดาหาร ช่อฟ้าแก้วประพาฬประภัสสร
พิศเพลินจำเริญเนตรพระสี่กร ให้ขับรถบทจรเข้าไป ฯ
๏ เมื่อนั้น พิเภกผู้มีอัชฌาสัย
ครั้นมาถึงหน้าพระลานชัย จึ่งให้ประทับเวไชยันต์
เข้ากับเกยแก้วแกมมาศ อันโอภาสพรรณรายฉายฉัน
แล้วน้อมเศียรถวายบังคมคัล ทูลพระทรงธรรม์ผู้ฤทธี
ขอเชิญเสด็จบทเรศ ประเวศยังปราสาทมณีศรี
ให้สำราญราชอินทรีย์ ภูมีจงทรงพระเมตตา ฯ
๏ เมื่อนั้น พระสุริย์วงศ์องค์นารายณ์นาถา
ได้ฟังพิเภกอสุรา ผ่านฟ้าแสนโสมนัสนัก
จึ่งลงยังเกยอลงกรณ์ อันควรเสด็จจรพญาจักร
กับนางสีดาแลพระลักษมณ์ ผันพักตร์ขึ้นปราสาทอสุรี ฯ
๏ ลดองค์ลงเหนือบัลลังก์อาสน์ อันโอภาสด้วยแก้วมณีศรี
ภายใต้เศวตฉัตรรูจี ในที่นิเวศน์พญามาร ฯ
๏ เมื่อนั้น นางมณโฑเยาวยอดสงสาร
แจ้งว่าสมเด็จพระอวตาร ผ่านฟ้าเสด็จเข้ามา
บัดนี้สถิตยังสิงหาสน์ ในปราสาทองค์ท้าวยักษา
ก็จัดแจงฝูงสนมกัลยา พากันมาเฝ้าพระสี่กร ฯ
๏ น้อมเศียรประณตบทบงสุ์ หมอบอยู่ตรงพักตร์พระทรงศร
ทั้งพวกอนงค์บังอร ซับซ้อนเกลื่อนกลาดดาษไป
งามเป็นระเบียบเรียบเรียง เพียงดาวล้อมดวงแขไข
งามรูปงามโฉมประโลมใจ งามวิไลวิลาสสะอาดตา ฯ
๏ เมื่อนั้น พญาพิเภกยักษา
จึ่งสั่งฝูงนางกัลยา บรรดาพนักงานดนตรี
ทั้งนางคนรำระบำบัน ให้ชวนกันขับกล่อมดีดสี
ฝ่ายฟ้อนถวายกรพระจักรี ให้ภูมีสำราญฤๅทัย ฯ
๏ บัดนั้น ฝูงนางกำนัลน้อยใหญ่
ทั้งนางคนรำระบำใน บังคมไหว้รับบัญชาการ ฯ
๏ ฝ่ายนางบำเรอก็ครวญขับ ร้องรับรี่เรื่อยเฉื่อยฉาน
โหยหวนโอดพันบรรเลงลาน เป็นคำหวานประสานเสียงกัน
ฝ่ายนางระบำก็รำร่าย เยื้องกรายใส่จริตบิดผัน
แทรกเปลี่ยนเวียนวงพัลวัน ตระหลบหันคลอเคล้าถวายกร
เป็นท่าเมขลาล่อแก้ว แล้วชายเนตรดูองค์พระทรงศร
พิศวาสทั้งพระลักษมณ์ฤทธิรอน ทอดกรก็ผิดจังหวะไป
อันนางดีดสีตีกรับ จะถูกต้องท้าทับก็หาไม่
งวยงงด้วยสองภูวไนย ฤๅทัยด่าวดิ้นไม่สมประดี ฯ
๏ เมื่อนั้น พระสุริย์วงศ์ทรงสวัสดิ์รัศมี
กับองค์อัครราชเทวี พระศรีอนุชาวิลาวัณย์
เสด็จเหนือแท่นทิพอาสน์ ในห้องปราสาทฉายฉัน
ยังที่นิเวศน์วังจันทน์ ของทศกัณฐ์เจ้าลงกา
ทอดพระเนตรนางระบำรำฟ้อน ดั่งฝูงอัปสรเสน่หา
ทั้งฟังเสียงดีดสีเสภา ผ่านฟ้าชื่นชมยินดี ฯ
๏ ครั้นพระสุริยาเรืองรอง แสงทองจำรัสรัศมี
โสรจสรงทรงเครื่องรูจี เสด็จออกยังที่พระโรงคัล ฯ
๏ พร้อมด้วยสิบแปดมงกุฎ ทวยหาญฤทธิรุทรแข็งขัน
ทั้งหมู่เสนากุมภัณฑ์ แน่นนันต์เฝ้าบาทดาษดา
พระองค์จึ่งมีสีหนาท แก่ชามพูวราชฤทธิ์กล้า
ตัวท่านผู้มีปรีชา จงหาศุภฤกษ์ยามชัย
ให้เป็นศรีสวัสดิ์สถาผล จะตั้งการมงคลภิเษกใหญ่
มอบซึ่งลงกากรุงไกร ให้พิเภกครอบครองธานี ฯ
๏ บัดนั้น ชามพูวราชกระบี่ศรี
ได้ฟังโองการพระจักรี ชุลีกรรับราชบัญชา
จึ่งตั้งศักราชลงคูณหาร เทียบทานกับดวงชันษา
ของพญาพิเภกอสุรา แล้วชำระหาฤกษ์พระจันทร์
ได้เศษห้าเป็นมงคลสิ้น ปลอดทั้งทักทินยมขันธ์
จึ่งกราบทูลพระองค์ทรงสุบรรณ ในวันรุ่งพรุ่งนี้ดีนัก
บรรดาอัฏฐเคราะห์เทเวศ มาประชุมในเมษราศีจักร
จึ่งมอบลงกาพญายักษ์ จะเป็นหลักชั่วฟ้าธาตรี ฯ
๏ เมื่อนั้น พระจอมภพลบโลกเรืองศรี
ฟังชามพูวราชก็ยินดี จึ่งมีสิงหนาทโองการ
แก่โอรสพระสุริยา อันมีปรีชากล้าหาญ
จงให้มหาเสนามาร จัดการอุปภิเษกอสุรี ฯ
๏ บัดนั้น พญาสุครีพกระบี่ศรี
รับสั่งสมเด็จพระจักรี ถวายอัญชุลีแล้วออกมา ฯ
๏ จึ่งสั่งเปาวนาสูรอำมาตย์ ผู้ฉลาดไพบูลย์ด้วยยศถา
โดยมีพระราชบัญชา องค์พระจักราทุกสิ่งไป ฯ
๏ บัดนั้น จึ่งเปาวนาสูรผู้ใหญ่
ฟังลูกพระอาทิตย์ฤทธิไกร กราบไหว้แล้วรีบไปจัดการ ฯ
๏ จึ่งกะเกณฑ์กันตามตำแหน่ง ให้ตกแต่งปราสาทราชฐาน
ปูลาดสะอาดโอฬาร กั้นฉากผูกม่านเครือสุวรรณ
เพดานห้อยพวงพู่กลิ่น หอมประทิ่นดั่งทิพย์พิมานสวรรค์
บายศรีแก้วทองพรายพรรณ เจ็ดชั้นประดับเนาวรัตน์
แล้วแต่งสิงหาสน์บัลลังก์ ปักทั้งมหาเศวตฉัตร
ทั้งกลดสังข์ทักขิณาวัฏ จัดเสร็จตามราชบัญชา ฯ
๏ เมื่อนั้น พระสุริย์วงศ์องค์นารายณ์นาถา
ตรึกไปที่จะมอบลงกา แก่พญาพิเภกอสุรี
ด้วยพระทัยเมตตาการุญนัก จะให้เป็นปิ่นปักยักษี
ไว้เกียรติยศพระภูมี ชั่วฟ้าธาตรีสืบไป
แสนโสมนัสเป็นสุดคิด จะสนิทนิทราก็หาไม่
จนแสงทองส่องฟ้าเรืองไร อโณทัยเยี่ยมยอดยุคุนธร ฯ
๏ จึ่งชำระสระสรงทรงเครื่อง อร่ามเรืองจำรัสประภัสสร
กับองค์สีดาบังอร พระลักษมณ์ฤทธิรอนอนุชา
พากันเสด็จยุรยาตร ไปปราสาทอภิเษกยักษา
เบญกายกับนางอสุรา ก็มาโดยเสด็จพระจักรี ฯ
๏ ลดองค์ลงเหนือบัลลังก์รัตน์  ภายใต้เศวตฉัตรเฉลิมศรี
พร้อมหมู่มาตยามนตรี วานรอสุรีดาษดา ฯ
๏ เมื่อนั้น พญาพิเภกยักษา
ครั้นใกล้ศุภฤกษ์เวลา ก็มาเข้าที่สรงสาคร ฯ
๏ สนานกายสุหร่ายแก้วอลงการ สุคนธาปรุงธารเกสร
สนับเพลารายพลอยอรชร เชิงงอนกระหนกเงินเป็นเงางาม
ภูษาพื้นสีเขียวขจิต ฉลุลายชวลิตทองอร่าม
ชายแครงช่อเครือสุวรรณวาม ชายไหวแสงพลามสลับพลอย
ทับทรวงห่วงสายสะอิ้งแก้ว สังวาลวัลย์เพชรแววดั่งหิ่งห้อย
ตาบทิศจำหลักดวงลอย พาหุรัดรักร้อยทองกร
ธำมรงค์แสงรุ้งแววร่วง มงกุฎแก้วดอกไม้พวงประภัสสร
ทับทิมทิพย์กุณฑลกรรเจียกจร แล้วกรายกรมาเฝ้าพระจักรี ฯ
๏ จึ่งน้อมเศียรเกล้าบังคมบาท พระตรีภูวนาถเรืองศรี
ท่ามกลางวานรอสุรี ในที่ปราสาทรัตนา ฯ
๏ บัดนั้น นางท้าวเถ้าแก่ซ้ายขวา
จึ่งให้นางตรีชฎา กับมณโฑกัลยายุพาพาล
ชำระสระสรงทรงเครื่อง อร่ามเรืองด้วยดวงมุกดาหาร
งามทรงทั้งสองเยาวมาลย์ ปานดั่งนางเทพกินรี
เสร็จแล้วก็พายุรยาตร ลงจากปราสาทมณีศรี
อันฝูงกำนัลขันที ก็ตามเสด็จเทวีออกมา ฯ
๏ ต่างตนนบนิ้วบังคม พระนารายณ์บรมนาถา
หมอบเฝ้าเกลื่อนกลาดดาษดา ในมหาปราสาทพรายพรรณ ฯ
๏ เมื่อนั้น พระกฤษณุรักษ์รังสรรค์
จึ่งให้พิเภกกุมภัณฑ์ ขึ้นนั่งยังสุวรรณบัลลังก์รัตน์
เป็นที่อภิเษกเลิศไกร ภายใต้มหาเศวตฉัตร
งามดั่งบรมจักรพรรดิ เป็นปิ่นกษัตริย์ในโลกา
ให้มณโฑเทวีอยู่เบื้องซ้าย ฝ่ายตรีชฎาอยู่เบื้องขวา
อันหมู่ปโรหิตเสนา นั่งอันดับมาเป็นเหล่ากัน ฯ
๏ ได้เอยได้ฤกษ์ โหราให้เบิกบายศรีขวัญ
ประโคมฆ้องกลองนี่นัน แตรสังข์สนั่นเป็นโกลา
ฝ่ายว่าปโรหิตก็จุดเทียน ติดแว่นส่งเวียนไปเบื้องขวา
เสนีกวีราชมาตยา พระวงศารับส่งกันต่อไป ฯ
๏ ครั้นถ้วนคำรบเจ็ดรอบ โดยระบอบพิธีคัมภีร์ไสย
ปโรหิตก็ดับเทียนชัย โบกควันไปให้เป็นมงคล
แล้วเอาจุณเจิมสามกษัตริย์ ให้จำเริญสวัสดิ์สถาผล
ราชครูก็อ่านพระมนต์ ครบถ้วนสามหนตามคำรา
แล้วจึ่งเอานํ้าสังข์นํ้ากลศ รดเหนือเศียรเกล้ายักษา
ทั้งสามสุริย์วงศ์กษัตรา ถ้วนหน้าอำนวยอวยพร ฯ
๏ เมื่อนั้น พระสุริย์วงศ์ทรงฤทธิ์อดิศร
จึ่งมอบลงกาพระนคร ประชากรมาตยาโยธี
ทั้งแสนสมบัติพัสถาน พระสนมนงคราญเฉลิมศรี
ให้พญาพิเภกอสุรี โยธีสุริย์วงศ์กษัตรา
ท่านจงรักษาอาณาจักร เป็นหลักนัคเรศไปภายหน้า
ตั้งอยู่ในยุติธรรมา ให้เป็นผาสุกสำราญใจ ฯ
๏ เมื่อนั้น พิเภกผู้มีอัชฌาสัย
ฟังราชบรรหารพระภูวไนย บังคมไหว้สนองพระวาที
ข้าบาทจะขอเอาพระเดช เป็นที่พึ่งปกเกศเกศี
ดั่งฉัตรแก้วกั้นโมลี ไปกว่าชีวีจะมรณา ฯ
๏ เมื่อนั้น พระตรีภูวนาถนาถา
ครั้นเสร็จซึ่งมอบพารา แก่พญาพิเภกกุมภัณฑ์
จึ่งชวนมเหสียุพาพักตร์ กับองค์พระลักษมณ์รังสรรค์
เสด็จย่างเยื้องจรจรัล มาปราสาทสุวรรณรูจี ฯ
๏ เมื่อนั้น พญาพิเภกยักษี
ได้เสวยสวรรยาธานี กับมณโฑเทวีตรีชฎา
ประกอบด้วยสนมกำนัล แปดหมื่นสี่พันพร้อมหน้า
ขับกล่อมบำเรออสุรา ในมหาปราสาทอลงการ
เพลิดเพลินจำเริญรสรัก พญายักษ์เป็นสุขเกษมศานต์
ดั่งองค์เทวราชมัฆวาน อันสถิตในวิมานเวไชยันต์ ฯ
๏ ครั้นพระสุริยาเรืองรอง แสงทองส่องฟ้าฉายฉัน
สระสรงทรงเครื่องพรายพรรณ กุมภัณฑ์มาเฝ้าพระจักรี ฯ
๏ น้อมเศียรประณตบทบงสุ์ ทูลองค์พระนารายณ์เรืองศรี
ขอเชิญเสด็จพระภูมี ไปประพาสยังที่อุทยาน
ประกอบทุกพรรณมิ่งไม้ แสนสนุกกว้างใหญ่รโหฐาน
ดั่งนันทวันอันโอฬาร ของท้าวมัฆวานในเมืองฟ้า ฯ
๏ เมื่อนั้น พระจักรรัตน์แก้วนาถา
ได้ฟังพิเภกอสุรา แสนโสมนัสสาพันทวี
จึ่งมีบัญชาประกาศิต สั่งลูกพระอาทิตย์เรืองศรี
จงเตรียมพหลโยธี จะไปสวนมาลีทศกัณฐ์ ฯ
๏ บัดนั้น สุครีพฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ ตั้งเป็นกระบวนพยุหบาตร พลแห่เกลื่อนกลาดซ้ายขวา
คับคั่งตามแนวมรคา ยักษาวานรอลวน
ล้วนถือซึ่งสรรพอาวุธ อุตลุดเอิกเกริกกุลาหล
แต่หน้ามหาไพชยนต์ มาจนทวารเวียงชัย
เทียมทั้งรถแก้วแววฟ้า อันองค์อินทราเอามาให้
ประทับกับเกยรัตนามัย คอยองค์ภูวไนยเสด็จจร ฯ
๏ เมื่อนั้น พระนารายณ์สุริย์วงศ์ทรงศร
กับองค์อัครราชบังอร พระลักษมณ์ฤทธิรอนอนุชา
ชำระสระสนานทรงเครื่อง อร่ามเรืองดั่งเทพเลขา
กรายกรลีลาศยาตรา มาขึ้นมหาพิชัยรถ ฯ
๏ รถเอยสองรถแก้ว กงกำล้วนแล้วด้วยมรกต
เรือนแปรกแอกอ่อนงอนชด บัลลังก์ลดฉลุลายรายกระจัง
บุษบกเรือนเก็จประกอบภาพ เสาแก้วแอบกาบกระหนกตั้ง
สี่มุขหุ้มสุวรรณบันบัง ดูดั่งวิมานในเมืองอินทร์
อันรถพระศรีอนุชา ไปหน้ารถองค์พระทรงศิลป์
สองรถขับเรื่อยดั่งหงส์บิน เครื่องสูงบังทินกรพราย
งามพระหริรักษ์จักรี งามพระลักษมีโฉมฉาย
งามพระวรนุชน้องนารายณ์ งามพลนิกายประนมกร
งามพวกฆ้องกลองประโคมครึก แผ่นดินลั่นพันลึกไหวกระฉ่อน
ออกจากลงกาพระนคร บทจรตรงไปอุทยาน ฯ
๏ ครั้นถึงจึ่งลงจากรถแก้ว อันเพริศแพร้วด้วยดวงมุกดาหาร
กับองค์สีดายุพาพาล พระอนุชาชัยชาญร่วมชีวัน ฯ
๏ สามกษัตริย์เที่ยวชมบุปผชาติ ดอกดกเดียรดาษในสวนขวัญ
เด็ดแก้วพิกุลแกมพิกัน จวงจันทน์ลำดวนกระดังงา
ประยงค์นางแย้มสาวหยุด สัตบันชาตบุษย์กฤษณา
จำปีแกมปีบจำปา กาหลงกุหลาบสารภี
พระเลือกเด็ดเอาดวงอันเบิกบาน ให้เยาวมาลย์ยอดมิ่งมเหสี
พระอนุชาหักช่อสุมาลี น้อมถวายเทวีพระพี่นาง
พระชี้หัตถ์ตรัสชวนพระนุชนาถ ให้เชยชมรุกขชาติต่างต่าง
ม่วงปรูหมู่ประยงค์ปริงปราง ผลย้อยห้อยสล้างสลอนไป
ชมสระโกสุมประทุมมาศ นํ้าสะอ้านดูสะอาดเย็นใส
บ้างบานตูมดวงตั้งบังใบ ภมรไซ้คลึงซาบสุคนธ์ธาร
บ้างโรยร่วงเสาวรสเกสร กลิ่นขจายฟุ้งขจรหอมหวาน
แสนสนุกดั่งนันทโนทยาน ชมสำราญชื่นสำเริงเปรมปรีดิ์ ฯ
๏ เมื่อนั้น จึ่งพญาพิเภกยักษี
น้อมเศียรทูลเชิญพระจักรี ให้ขึ้นที่ตำหนักอลงการ์ ฯ
๏ เมื่อนั้น พระจักรกฤษณ์ลือฤทธิ์ทุกทิศา
จึ่งชวนอัครราชกัลยา กับพระอนุชาร่วมชีวี
เสด็จย่างเยื้องยุรยาตร งามวิลาสดั่งท้าวโกสีย์
ขึ้นยังตำหนักอสุรี ในที่ท่ามกลางอุทยาน ฯ
๏ ลดองค์ลงเหนือบัลลังก์แก้ว อันพรายแพร้วด้วยดวงมุกดาหาร
แล้วมีพระราชโองการ ถามองค์นงคราญนางสีดา
เมื่อทศพักตร์มันลักเจ้า ยุพเยาว์ผู้ยอดเสน่หา
มาไว้ในสวนมาลา อสุราให้อยู่แห่งใด ฯ
๏ เมื่อนั้น นางสีดาผู้ยอดพิสมัย
นบนิ้วบังคมพระภูวไนย อรไทสนองพระวาที
ว่าทศกัณฐ์อสุรา ให้ข้าผู้รองบทศรี
อยู่ที่ในตำหนักนี้ มีแต่ทนทุกข์ไม่เว้นวัน ฯ
๏ เมื่อนั้น พระกฤษณุรักษ์รังสรรค์
เสด็จอยู่ในสวนกุมภัณฑ์ จนพระสุริยันรอนรอน
ดาวเดือนเกลื่อนกลุ้มนภาลัย โอภาสอำไพประภัสสร
สงัดเสียงปักษาทิชากร พระพายพัดอ่อนอ่อนรวยมา
ก็เข้าที่สิริไสยาสน์ กับองค์อัครราชเสน่หา
ในห้องตำหนักอลงการ์ ผ่านฟ้าสำราญในราตรี ฯ
๏ บัดนั้น พญาสุครีพกระบี่ศรี
จึ่งให้วานรโยธี นั่งยามตามอัคคีรอบไป
ชั้นนอกนั้นให้กุมภัณฑ์ ผลัดกันตรวจตราเอาใจใส่
ล้อมวงจุกช่องกองไฟ มิให้เข้าออกไปมา ฯ
๏ บัดนั้น ฝ่ายไวยกาสูรยักษา
ทั้งนิลกายสูรอสุรา อันมาแต่กรุงจักรวาล
ครั้นทศคีรีธรคีรีวัน ออกโรมรันสิ้นชีพสังขาร
องค์เจ้าลงกาพญามาร ให้อยู่ช่วยการชิงชัย
วันเมื่อทศเศียรมรณา ก็ออกจากลงกากรุงใหญ่
ดั้นดัดลัดป่าพนาลัย รีบไปจักรวาลธานี ฯ
๏ ครั้นถึงจึ่งถวายอภิวันท์ ทูลท้าวอัศกรรณยักษี
ว่ากรุงลงกาบุรี บัดนี้มีศึกมารอนราญ
คือรามลักษมณ์พี่น้องสองมนุษย์ คุมกระบี่ฤทธิรุทรกล้าหาญ
เคี่ยวฆ่าสุริย์วงศ์พรหมาน บรรลัยลาญพ้นที่จะคณนา
พระโอรสเสด็จไปทั้งสององค์ ออกรณรงค์สิ้นชีพสังขาร์
จนถึงสมเด็จเจ้าลงกา ไพรีก็ฆ่าให้บรรลัย
ข้าบาททั้งสองนี้แทบตาย หากคิดเทถ่ายจึ่งมาได้
ทูลแถลงแจ้งความแต่ต้นไป โดยนัยที่รู้เห็นมา ฯ
๏ เมื่อนั้น ท้าวอัศกรรณยักษา
แจ้งว่าพระสหายผู้ศักดา ไพรีเข่นฆ่าให้วายปราณ
ทั้งสองโอรสอสุรี ก็สุดสิ้นชีวีสังขาร
ตกใจดั่งองค์พระกาล มาประหารเศียรเกล้ากุมภัณฑ์
แสนรักแสนสุดอาลัยนัก พญายักษ์วิโยคโศกศัลย์
ชลเนตรคลอเนตรจาบัลย์ คั่งแค้นอัดอั้นตันใจ
นิ่งขึงตะลึงทั้งกายา จะออกปากเจรจามิใคร่ได้
ให้ร้อนรุ่มคลุ้มคลั่งฤๅทัย ภูวไนยกริ้วโกรธดั่งเพลิงกาล
ขบเขี้ยวเคี้ยวฟันกระทืบบาท ผาดแผดสีหนาทสำแดงหาญ
เหม่เหม่มนุษย์สาธารณ์ กับไอ้เดียรัจฉานทรลักษณ์
ฤทธิ์มันจะมีสักเพียงไร จึ่งอาจใจรุกโรมมาโหมหัก
ไม่เกรงกูผู้เป็นสหายรัก จักหั่นมิให้แค้นคอกา
ว่าแล้วมีราชบรรหาร เหวยเสนามารยักษา
จงเร่งรีบจัดโยธา กูจะไปเข่นฆ่าไพรี ฯ
๏ บัดนั้น จึ่งมหาเสนาทั้งสี่
รับสั่งพระองค์ทรงธรณี ชุลีออกจากพระโรงคัล ฯ
๏ เกณฑ์หมู่ทหารชำนาญยุทธ์ เลือกล้วนฤทธิรุทรแข็งขัน
เหล่าหนึ่งหน้ากากใจฉกรรจ์ ถือปืนขบฟันทุกตน
เหล่าหนึ่งหน้าขบตาแดง ถือหอกกวัดแกว่งสับสน
เหล่าหนึ่งหน้าไพร่ทรพล ถือทวนพู่ขนจามรี
เหล่าหนึ่งหน้าแสยะเขี้ยวขาว ถือธนูโห่ฉาวอึงมี่
เหล่าหนึ่งหน้าดำล่ำพี ถือดาบเหน็บตรีคะนองฤทธิ์
เหล่าหนึ่งหน้าเขียวเขี้ยวโง้ง ถือปืนนกโพรงเหน็บกริช
เตรียมทั้งรถแก้วชวลิต เสร็จตามประกาศิตอสุรา ฯ
๏ เมื่อนั้น องค์ท้าวอัศกรรณยักษา
ครั้นรุ่งรางสร่างแสงพระสุริยา เสด็จมาเข้าที่สรงชล ฯ
๏ ชำระสระสนานสำราญกาย สุหร่ายแก้วโปรยปรายดั่งสายฝน
ลูบไล้เครื่องต้นเสาวคนธ์ ปรุงปนเกสรสุมามาลย์
สนับเพลาเครือขดเชิงกรอง ภูษาพื้นตองทองประสาน
ฉลององค์เกราะแก้วสุรกานต์ ทับทรวงสังวาลตาบทิศ
ทองกรพาหุรัดวาสุกรี ธำมรงค์พลอยมณีโลหิต
มงกุฎเพชรเหลืองชวลิต กุณฑลทองขจิตกรรเจียกจร
ขัดมหาคทาวราวุธ กรจับพิชัยยุทธ์ธนูศร
ดั่งท้าวเวสสุวัณฤทธิรอน บทจรมาขึ้นรถทรง ฯ
๏ รถเอยรถศึก กงกำพันลึกงอนระหง
แปรกแอกเพลาดุมวง ล้วนอลงกตแก้วแกมสุวรรณ
บัลลังก์ลอยตั้งบุษบก สิงห์อัดเครือกระหนกกระหนาบคั่น
ชั้นครุฑยุดนาคยืนยัน ถัดนั้นเทพนมประนมกร
เทียมด้วยคชสีห์ตัวหาญ สองพันเริงร่านดั่งไกรสร
สารถีมือถือโตมร ขับโผนโจนจรดั่งลมพัด
ประดับด้วยอภิรุมชุมสาย ธงทิวริ้วรายกรรชิงฉัตร
พวกพหลเดินเบียดเยียดยัด ขนัดฆ้องกลองประโคมโครมครึก
หมู่ทหารขานโห่มี่สนั่น เสียงกงรถลั่นก้องกึก
มืดคลุ้มชอุ่มควันพันลึก คึกคึกข้ามมหาสมุทรไป ฯ
๏ ครั้นถึงฟากฝั่งชลธี อสุรีจะยั้งก็หาไม่
รีบเร่งพหลพลไกร ล่วงข้ามพิชัยลงกา ฯ
๏ บัดนั้น ชายหญิงชาวด่านถ้วนหน้า
เห็นทัพจักรวาลยกมา ตกประหม่าไม่เป็นสมประดี
ลางตนอุ้มลูกจูงหลาน วิ่งพล่านอุตลุดอึงมี่
ร้องไห้เรียกกันเป็นโกลี บ้างหนีแต่ตัวกลัวตาย
บ้างแบกภรรยาพาวิ่ง สิ่งของพลัดตกหกหาย
บ้างขี่พ่อตาคร่าแม่ยาย วุ่นวายรีบเข้าในลงกา ฯ
๏ แต่ตัวนายนั้นไปอุทยาน แจ้งการพิเภกยักษา
ว่าท้าวอัศกรรณมารา ยกพวกโยธามาโจมตี ฯ
๏ บัดนั้น พญาพิเภกยักษี
รู้ว่าข้าศึกมาราวี อสุรีขึ้นเฝ้าพระสี่กร ฯ
๏ ครั้นถึงประณตบทบงสุ์ ทูลองค์พระนารายณ์ทรงศร
ว่าท้าวอัศกรรณฤทธิรอน ซึ่งผ่านนครจักรวาล
เป็นสหายกับท้าวทศพักตร์ ขุนยักษ์ยกพวกพลหาญ
ข้ามมหาสาครมารอนราญ ชาวด่านแตกยับเข้ามา ฯ
๏ เมื่อนั้น พระกฤษณุรักษ์นาถา
แจ้งว่าอัศกรรณมารา ยกพลโยธามาราวี
จึ่งมีบัญชาประกาศิต สั่งลูกพระอาทิตย์เรืองศรี
จงเร่งจัดพลโยธี กูจะไปต่อตีด้วยกุมภัณฑ์ ฯ
๏ บัดนั้น สุครีพฤทธิแรงแข็งขัน
รับสั่งพระองค์ทรงสุบรรณ ถวายบังคมคัลแล้วออกมา ฯ
๏ เกณฑ์เป็นกระบวนพยุหบาตร ให้ชามพูวราชตัวกล้า
คุมพลห้าสมุทรพื้นศักดา เป็นกองหน้าหักโหมโจมยุทธ์
ถัดนั้นกระบินทร์นิลนนท์ คุมพลโยธาห้าสมุทร
ถัดนั้นวานรโคมุท คุมกระบี่ฤทธิรุทรเท่ากัน
ถัดมาคำแหงหนุมาน คุมทหารห้าสมุทรแข็งขัน
แต่ละตนพื้นพงศ์เทวัญ เข้าไหนหักนั่นไม่ทานกร
พิเภกนั้นเคียงรถทรง องค์พระนารายณ์ทรงศร
อันทัพลงกาพระนคร รั้งท้ายวานรโยธา ฯ
๏ เมื่อนั้น พระตรีภพลบโลกนาถา
กับองค์พระศรีอนุชา เสด็จมาเข้าที่สรงชล ฯ
๏ ไขท่อนํ้าทิพย์ใสสะอาด จากฝักประทุมมาศเป็นฝอยฝน
ทรงสุคนธารสเสาวคนธ์ ปรุงปนเรณูสุมามาลย์
สนับเพลาเชิงรูปวาสุกรี เจ็ดเศียรรายมณีมุกดาหาร
ต่างทรงภูษามัฆวาน ชายไหวสุรกานต์ชายแครง
ฉลององค์พื้นตาดพระกรน้อย ดวงลอยทองพรายลายแย่ง
ทับทรวงประดับเพชรแดง ตาบทิศลายแทงสังวาลวัลย์
ทองกรเป็นรูปมังกรพด พาหุรัดมรกตดวงกุดั่น
ธำมรงค์ค่าเมืองเรือนสุบรรณ มงกุฎแก้วเทวัญกรรเจียกจร
พระเชษฐานั้นทรงพรหมาสตร์ พระลักษมณ์จับพลายวาตธนูศร
งามคล้ายสุริยันกับจันทร กรายกรมาขึ้นรถทรง ฯ
๏ รถเอยรถวิมาน เรือนประไพรายประพาฬดูระหง
แอกงอนอ่อนงามกำวง ดุมกงดวงแก้วประกอบกาญจน์
บัลลังก์บดเหลี่ยมผลึกรัตน์ รูปสัตว์เรืองแสงมุกดาหาร
บุษบกบันสะบัดชัชวาล สูงแม้นทรงวิมานพรหมา
เทียมสินธพสิบเทเวศ เรืองเดชร้ายดุเริงร่า
ขุนรถขับเร็วดั่งลมพา พระอนุชานั่งประณตประนมกร
เครื่องสูงครบสิ่งกรรชิงรัตน์ แถวฉัตรธงชายปลายสลอน
ปี่เรื่อยเป่ารับแตรงอน ฆ้องซ้อนขานเสียงสำเนียงกลอง
กงสนั่นลั่นสะเทือนสุธาธาร พวกหาญพลโห่กึกก้อง
ยักษ์ลิงแยกเหล่าเป็นหมวดกอง โลดโผนลำพองรีบไป ฯ
๏ เหลือบแลเห็นหมู่อสุรยักษ์ ฮึกฮักยกมาเป็นทัพใหญ่
จึ่งให้หยุดพหลพลไกร มั่นไว้ดูกำลังอสุรา ฯ
๏ เมื่อนั้น ฝ่ายท้าวอัศกรรณยักษา
ยกพลไปตามมรคา แลมาเห็นทัพวานร
มนุษย์เป็นจอมโยธี ทรงรถมณีถือศร
สององค์อ้อนแอ้นอรชร ดั่งจันทรกันดวงสุริยัน
ขบเขี้ยวเคี้ยวฟันสนั่นฟ้า อสุรากริ้วโกรธหุนหัน
ให้ขับรถแก้วแพรวพรรณ ฝ่าพวกพลขันธ์ขึ้นไป ฯ
๏ ร้องว่าเหวยเหวยมนุษย์น้อย สักเท่าปลายก้อยก็ไม่ได้
เหตุใดอาจองทะนงใจ รุกไล่ฆ่าหมู่อสุรา
ทั้งทศเศียรพญายักษ์ สหายรักเราสิ้นสังขาร์
ไม่เกรงสุริย์วงศ์พรหมา หยาบช้าทำได้ถึงเพียงนี้
ตัวกูผู้ครองจักรวาล เป็นเจ้าแก่หมู่มารยักษี
ศักดาเลิศลบธาตรี จะมาเอาชีวีของเอ็งไป
กับพวกกระบี่รี้พล สักตนหาให้เหลือไม่
เลือดติดเส้นหญ้าก็ไม่ไว้ จงสาแก่ใจไอ้พาลา ฯ
๏ เมื่อนั้น พระตรีภพลบโลกนาถา
ได้ฟังจึ่งมีบัญชา เหวยเหวยอสุราสาธารณ์
เอ็งนี้เป็นไฉนไอ้ยักษี จึ่งมาอวดฤทธีว่ากล้าหาญ
ดีกว่าทศกัณฐ์ขุนมาร ผู้ผ่านลงกาหรือว่าไร
โมหันธ์เจรจาฮึกฮัก จะรู้จักพระกาลก็หาไม่
บัดเดี๋ยวก็จะยับเป็นจุณไป ด้วยศรชัยของกูผู้ศักดา ฯ
๏ เมื่อนั้น ท้าวอัศกรรณยักษา
ได้ฟังกริ้วโกรธโกรธา ดั่งว่าต้องกาลอัคคี
ขบเขี้ยวเคี้ยวฟันกระทืบบาท ผาดแผดสีหนาทอึงมี่
ซึ่งเอ็งอวดกล้าจะราวี ดีแล้วจะได้เห็นกัน
ว่าพลางมีราชบัญชา สั่งพวกโยธาพลขันธ์
เร่งเข้าหักโหมโรมรัน ฟาดฟันให้ยับลงกับกร ฯ
๏ บัดนั้น ฝ่ายพวกพลมารชาญสมร
รับสั่งพระองค์ทรงฤทธิรอน ก็ต้อนกันเข้าโรมโจมตี ฯ
๏ พร้อมทั้งปีกขวาปีกซ้าย ไพร่นายโห่ฮึกอึงมี่
ทุ่งซัดสาตราเป็นโกลี อสุรีไม่คิดแก่ชีวา ฯ
๏ บัดนั้น กระบี่โยธีทัพหน้า
แยกกันออกรับเป็นปีกกา แล้วตีประดาเข้าไป ฯ
๏ ฉวยชิงอาวุธกุมภัณฑ์ ถาโถมแทงฟันรุกไล่
พลมารไม่ทานฤทธิไกร ตายแตกวุ่นไปไม่สมประดี ฯ
๏ บัดนั้น นายหมวดนายกองยักษี
เห็นวานรไล่รุกคลุกคลี อสุรีแตกยับทับกัน
ต่างตนต่างทำอำนาจ ร้องตวาดดั่งเสียงฟ้าลั่น
ต้อนหมู่อสุรกุมภัณฑ์ ให้กลับเข้าโรมรันวานร ฯ
๏ บ้างแทงบ้างฟันสับสน ต่างตนก็ยิงธนูศร
เนื่องหนุนหมุนเข้าราญรอน ตะลุมบอนหักโหมโจมตี ฯ
๏ บัดนั้น หนุมานผู้ชาญชัยศรี
เห็นหมู่วานรโยธี ตีทัพอสุรีไม่แตกไป
จึ่งเผ่นโผนโจนเข้ากลางพล สำแดงฤทธิรณหวาดไหว
กวัดแกว่งตรีเพชรดั่งเปลวไฟ เข้าไล่สังหารราญรอน ฯ
๏ ผู้เดียวโรมรันฟันฟาด องอาจเพียงพญาไกรสร
พลยักษ์ตายยับลงกับกร วานรไล่รุกคลุกคลี ฯ
๏ ครั้นใกล้พิชัยรถทรง ขององค์พญายักษี
ยืนอยู่ตรงหน้าอสุรี ขุนกระบี่จึ่งร้องประกาศไป
เหวยเหวยอัศกรรณมารา ไฉนอหังการ์หยาบใหญ่
ยกพวกพหลพลไกร มาชิงชัยด้วยองค์พระสี่กร
อันหัวของมึงนี้จะขาด ด้วยกำลังพรหมาสตร์พระแสงศร
กลิ้งอยู่กลางพื้นดินดอน วานรโยนเล่นต่างคลี ฯ
๏ เมื่อนั้น ท้าวอัศกรรณยักษี
ฟังกระบี่หยาบช้าพาที โกรธดั่งอัคคีไหม้ฟ้า
เหวยไอ้เดียรัจฉานอัปลักษณ์ อย่าอวดศักดิ์นายมึงให้เกินหน้า
ตัวกูผู้ทรงเดชา แกล้วกล้าชำนาญชาญฤทธิ์
อันมนุษย์พี่น้องทั้งสองนี้ ตกถึงที่พรหมลิขิต
ทั้งตัวของมึงอย่าพึงคิด ที่จะรอดชีวิตคืนไป
ว่าพลางกวัดแกว่งอาวุธ สำแดงฤทธิรุทรแผ่นดินไหว
กระทืบบาทขับราชรถชัย เข้าไล่เข่นฆ่าวานร ฯ
๏ บัดนั้น คำแหงหนุมานชาญสมร
โลดโผนโจนทะยานเข้าราญรอน ต่อกรบนรถอสุรี ฯ
๏ โถมถีบอัศกรรณมารา ด้วยกำลังศักดากระบี่ศรี
รัถาหักแหลกเป็นธุลี ไกรสรสารถีก็วายปราณ ฯ
๏ เมื่อนั้น ท้าวอัศกรรณใจหาญ
ตกลงยังพื้นสุธาธาร ขุนมารกริ้วโกรธโกรธา
จึ่งจับแสงศรขึ้นพาดสาย มุ่งหมายเขม้นเข่นฆ่า
น้าวหน่วงด้วยกำลังศักดา อสุราก็ผาดแผลงไป ฯ
๏ ศรเป็นพันเล่มเต็มอากาศ สำเนียงกัมปนาทหวาดไหว
ต้องหมู่โยธีกระบี่ไพร ล้มตายวุ่นไปไม่สมประดี ฯ
๏ เมื่อนั้น พระหริวงศ์ทรงสวัสดิ์รัศมี
เห็นศรยักษามาราวี กระบี่ตายยับทับกัน
จึ่งชักพระแสงพรหมาสตร์ อันทรงอำนาจแผ่นดินลั่น
พาดสายน้าวหน่วงยืนยัน ทรงธรรม์ผาดแผลงไปด้วยฤทธิ์ ฯ
๏ เปรี้ยงเปรี้ยงดังเสียงฟ้าร้อง กึกก้องถึงชั้นดุสิต
เป็นพระพายชายพัดทั้งแปดทิศ วานรได้ชีวิตคืนมา
ศรชัยไปต้องพลมาร บรรลัยลาญทั้งทัพยักษา
แล้วถูกอัศกรรณมารา กายาขาดออกทันที ฯ
๏ เมื่อนั้น ท้าวอัศกรรณยักษี
มิได้สิ้นชีพชีวี อสุรีกลับเป็นขึ้นสองตน
กรกุมคทาวราวุธ สำแดงฤทธิรุทรกุลาหล
ขบเขี้ยวเคี้ยวกรามคำรามรน ตีพลเข้ามาถึงหน้ารถ ฯ
๏ กวัดแกว่งตระบองทั้งสองนาย เป็นเปลวไฟพรายดั่งเพลิงกรด
หวดซ้ายป่ายขวาไม่เงือดงด ด้วยกำลังสาหสราวี ฯ
๏ เมื่อนั้น สองพระองค์ทรงสวัสดิ์รัศมี
ลงจากรถแก้วมณี จับสองอสุรีด้วยฤทธา ฯ
๏ พระนารายณ์เหยียบบ่าง่าศร พระกรจับเศียรยักษา
พระลักษมณ์เหยียบเข่าอสุรา พระหัตถ์ขวาเงื้อคันธนูชัย
ต่างองค์ต่างตีกุมภัณฑ์ ถูกสองอัศกรรณไม่ทนได้
กายขาดสี่ท่อนกระเด็นไป ตกในพ่างพื้นธรณี ฯ
๏ เมื่อนั้น ท้าวอัศกรรณยักษี
ตัวขาดไม่ม้วยชีวี กลับเป็นขึ้นสี่กุมภัณฑ์
ต่างตนโกรธากระทืบบาท พระสุธาอากาศเลื่อนลั่น
วิ่งเข้าโรมรุกบุกบัน พร้อมกันทั้งสี่ขุนมาร ฯ
๏ ต่างตีต่างรับกันสับสน ต่างตนต่างมีกำลังหาญ
รบชิดติดพันประจัญบาน รอนราญกลับกลอกไปมา ฯ
๏ เมื่อนั้น สองกษัตริย์สุริย์วงศ์นาถา
กวัดแกว่งแสงศรอันศักดา ผ่านฟ้าจับสี่อสุรี ฯ
๏ พระลักษมณ์เหยียบสองขุนมาร พระอวตารเหยียบสองยักษี
กลอกกลับจับกันในที ตีถูกทั้งสี่ขุนยักษ์
สำเนียงเพียงเสียงฟ้าฟาด ตัวขาดแปดท่อนดั่งต้องจักร
ด้วยกำลังกรพระหริรักษ์ กับองค์พระลักษมณ์อนุชา ฯ
๏ เมื่อนั้น ท้าวอัศกรรณยักษา
ตัวขาดออกกลางกายา อสุราไม่ม้วยชีวี
กลับเป็นขึ้นแปดขุนยักษ์ ฮึกฮักแผดร้องอึงมี่
โกรธาดั่งกาลอัคคี อสุรีขบเขี้ยวเคี้ยวฟัน ฯ
๏ เมื่อนั้น พระกฤษณุรักษ์รังสรรค์
กับองค์พระลักษมณ์ร่วมชีวัน เห็นท้าวอัศกรรณเป็นมา
ต่างองค์ชักศรออกพาดสาย พระเนตรหมายเขม้นเข่นฆ่า
น้าวหน่วงด้วยกำลังศักดา ผ่านฟ้าผาดแผลงไปราญรอน ฯ
๏ ต้องแปดอัศกรรณอสุรี อินทรีย์ขาดเป็นสิบหกท่อน
กลิ้งกลาดดาดอยู่กับดินดอน แล้วเป็นกายกรขึ้นพร้อมกัน
แต่แผลงซํ้าไปเป็นหลายหน ไม่วายชนม์สิ้นชีพอาสัญ
กลับเป็นรูปกายขึ้นถึงพัน เข่นเขี้ยวเคี้ยวฟันจะราวี ฯ
๏ บัดนั้น สิบแปดมงกุฎกระบี่ศรี
เห็นสองพระองค์ทรงฤทธี สังหารอสุรีพาลา
หัวขาดตัวขาดเป็นหลายหน ไม่วายชนม์สิ้นชีพสังขาร์
ผู้เดียวกลับเกิดขึ้นมา เป็นรูปอสุราได้ถึงพัน
ขุนกระบี่พิโรธโกรธนัก ชักตรีกวัดแกว่งดั่งจักรผัน
วิ่งผลุนหมุนเข้าโรมรัน ต่างแทงต่างฟันวุ่นไป ฯ
๏ หักเอาด้วยกำลังฤทธิรอน จะยั้งกรหย่อนหยุดก็หาไม่
ยิ่งตายยิ่งเกิดขึ้นชิงชัย จนอ่อนจิตอ่อนใจที่รอนราญ ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
เห็นท้าวอัศกรรณขุนมาร สังหารไม่สิ้นชีวี
จึ่งมีพระราชบัญชา ถามพญาพิเภกยักษี
แต่เราล้างเหล่าอสุรี พ้นที่จะนับคณนา
ถึงมาตรว่าท้าวทศพักตร์ ทรงฤทธิ์สิทธิศักดิ์แกล้วกล้า
ดวงจิตไม่อยู่กับกายา ยังฆ่ามันม้วยบรรลัย
แต่ซึ่งองค์ท้าวอัศกรรณ ฤทธิ์เดชเวทมันเป็นไฉน
ยิ่งฆ่ายิ่งเป็นขึ้นมากไป ให้คิดสงสัยพันทวี ฯ
๏ บัดนั้น พญาพิเภกยักษี
ได้ฟังบรรหารพระจักรี ชุลีกรสนองพระบัญชา
อันท้าวอัศกรรณฤทธิรอน ได้พรพระอิศวรนาถา
มาตรแม้นต้องเทพสาตรา กายานั้นขาดออกจากกัน
ถึงสักร้อยบั่นพันท่อน อย่าม้วยมรณ์สิ้นชีพอาสัญ
จึ่งกลับคืนเป็นขึ้นทั้งพัน ให้ฤทธิแรงแข็งขันราวี
เทพบุตรองค์หนึ่งผู้ปรีชา จึ่งทูลพระอิศราเรืองศรี
พระองค์ผู้ทรงฤทธี ประสาทพรดั่งนี้แก่ขุนยักษ์
จะเบียดเบียนฤๅษีเทวัญ มนุษย์คนธรรพ์ทั้งไตรจักร
จะได้ความร้อนรนเป็นพ้นนัก ยักษายิ่งจักกำเริบใจ
ถึงมาตรพระนารายณ์อวตาร จะสังหารมันก็ไม่ได้
องค์พระเป็นเจ้าภพไตร ภูวไนยมีเทวบัญชา
แม้นใครจะฆ่ากุมภัณฑ์ ให้มันสิ้นชีพสังขาร์
ตัวขาดแล้วกวาดลงคงคา อสุราก็จะสิ้นชีวี ฯ
๏ เมื่อนั้น พระอวตารผู้ชาญชัยศรี
ได้ฟังพิเภกก็ยินดี ภูมีจึ่งแผลงพรหมาสตร์ไป ฯ
๏ เสียงสนั่นลั่นเลื่อนอากาศ เป็นศรเกลื่อนกลาดไม่นับได้
ตรวยตรงด้วยกำลังฤทธิไกร ไปต้องอัศกรรณอสุรา
หัวขาดตัวขาดทั้งหมด แล้วเป็นลมกรดพัดกล้า
หอบศพไปทิ้งลงคงคา ยักษาก็สิ้นชีวี ฯ
๏ เมื่อนั้น เทวัญนางฟ้าทุกราศี
เห็นพระหริรักษ์จักรี สังหารอสุรีวายปราณ
ต่างองค์ชื่นชมโสมนัส เยี่ยมแกลตบหัตถ์ฉัดฉาน
บ้างโปรยทิพมาศสุมามาลย์ กลิ่นเกลี้ยงหอมหวานลงมา
หมู่นางอัปสรก็ดีดสี เสียงเสนาะอึงมี่ทุกทิศา
ขับครวญเป็นเพลงในเมืองฟ้า พร้อมหน้าอำนวยอวยพร
บรรดาพวกพาลปัจจามิตร จงพ่ายแพ้ฤทธิ์พระทรงศร
ให้จำเริญสวัสดิ์สถาวร ขจรเดชาทั้งธาตรี ฯ
๏ เมื่อนั้น พระสุริย์วงศ์องค์นารายณ์เรืองศรี
ครั้นเสร็จสังหารอสุรี สุดสิ้นชีวีด้วยฤทธา
เทเวศโปรยทิพย์สุมามาลย์ หอมหวานซาบซ่านนาสา
ทั้งองค์พระศรีอนุชา ชมดวงผกาสำราญใจ
แล้วเสด็จขึ้นทรงเวไชยันต์ พร้อมพวกพลขันธ์น้อยใหญ่
ให้เลิกพหลพลไกร คืนไปยังสวนอุทยาน ฯ
๏ ครั้นถึงจึ่งลงจากรัถา งามสง่าดั่งองค์พระสุริย์ฉาน
เสด็จยังตำหนักอันโอฬาร ในสถานที่สวนมาลี ฯ
๏ เมื่อนั้น ฝ่ายพระมาตุลีเรืองศรี
จึ่งกล่าวสุนทรวาที แก่พระจักรีผู้ศักดา
บัดนี้ก็เสร็จการณรงค์ ซึ่งล้างโคตรวงศ์ยักษา
ราบรื่นทั้งพื้นพระสุธา โลกาเป็นสุขทุกนิรันดร์
ขอลาพระองค์ทรงเดช คืนไปนิเวศน์สรวงสวรรค์
ว่าแล้วก็ขึ้นเวไชยันต์ เทวัญขับเหาะไปวิมาน ฯ
๏ เมื่อนั้น พระจักรกฤษณ์ฤทธิ์ล้ำสุริย์ฉาน
ครั้นพระมาตุลีชัยชาญ คืนไปสถานเมืองฟ้า ฯ
๏ จึ่งมีบัญชาอันสุนทร ดูก่อนพิเภกยักษา
แต่เรายกพลโยธา มาสงครามเข่นฆ่าไพรี
เคี่ยวขับกันมาก็ช้านาน จนสิ้นพวกพาลยักษี
ซึ่งเป็นหลักเสี้ยนธาตรี บัดนี้จะกลับคืนไป
ยังอยุธยานัคเรศ เป็นมหานิเวศน์อันใหญ่
ด้วยเราได้ให้สัญญาไว้ แก่สองไทธิราชอนุชา
โดยในรับสัจพระบิตุรงค์ อันทรงคุณก่อเกล้าเกศา
ครบสิบสี่ปีจะกลับมา ครอบครองไพร่ฟ้าประชาชี
แม้นเรามิไปตามกำหนด พระพรตพระสัตรุดเรืองศรี
ก็จะวิ่งเข้ากองอัคคี ถึงที่สุดสิ้นชีวาลัย
ทั้งสามสมเด็จพระมารดร จะทุกข์ร้อนเศร้าสร้อยละห้อยไห้
บัดนี้ก็จวนสัญญาไว้ จะรีบไปให้ทันสิบสี่ปี ฯ
๏ บัดนั้น พญาพิเภกยักษี
ได้ฟังบรรหารพระจักรี ชุลีกรสนองพระวาจา
ข้าบาทจะขอโดยเสด็จ พระจักรเพชรตรีภพนาถา
จะได้ช่วงใช้ใต้บาทา ไปกว่าจะถึงพระนคร ฯ
๏ เมื่อนั้น พระนารายณ์สุริย์วงศ์ทรงศร
ได้ฟังน้องท้าวยี่สิบกร ภูธรจึ่งกล่าววาที
ท่านจงหาฤกษ์ยาตรา โดยวันเวลาดิถี
ให้เป็นมงคลสวัสดี แก่หมู่กระบี่พลไกร ฯ
๏ บัดนั้น พิเภกผู้มีอัชฌาสัย
รับสั่งพระองค์ทรงภพไตร แล้วคำนวณไปตามตำรา ฯ
๏ จึ่งน้อมเศียรเกล้าบังคมทูล นเรนทร์สูรปิ่นภพนาถา
พรุ่งนี้ยํ่ารุ่งเวลา พระจันทร์มาราศีมิน
อาทิตย์ร่วมธาตุกับพฤหัส ฤกษ์นั้นสารพัดจะดีสิ้น
แต่เล็งราหูอสุรินทร์ เห็นมลทินโทษกับจันทร์
ทายว่าจะมีข้าศึก ผู้เดียวห้าวฮึกโมหันธ์
ตามไปในทางพนาวัน หักโหมโรมรันบีฑา ฯ
๏ เมื่อนั้น พระจักรกฤษณ์ลือฤทธิ์ทุกทิศา
ได้ฟังพิเภกโหรา ผ่านฟ้าจึ่งมีโองการ
แม้นมาตรอริราชศัตรู จะตามไปต่อสู้หักหาญ
เราไม่เกรงมือไอ้สาธารณ์ จะผลาญเสียให้สิ้นชีวี
ซึ่งท่านจะไปด้วยเรา จงจัดเหล่าสุริย์วงศ์ยักษี
อันซื่อตรงจงรักภักดี อยู่รักษาบุรีลงกา
ตรัสแล้วสั่งลูกพระอาทิตย์ ท่านผู้มีฤทธิ์แกล้วกล้า
จงเตรียมพหลโยธา ท้าวพญาวานรให้พร้อมกัน ฯ
๏ บัดนั้น สุครีพพิเภกคนขยัน
รับสั่งถวายบังคมคัล ก็แยกกันไปจัดโยธี ฯ
๏ สุครีพก็จัดพลกระบินทร์ ทั้งชมพูขีดขินบุรีศรี
เข้ากระบวนเสด็จพระจักรี โดยที่พยุหบาตรยาตรา
องคตผู้มีฤทธิรณ คุมพลสิบสมุทรเป็นทัพหน้า
ถัดนั้นพระศรีอนุชา โยธาสิบห้าสมุทรไท
อันกระบี่ยี่สิบเจ็ดสมุทร กับสิบแปดมงกุฎทหารใหญ่
อยู่ในกระบวนทัพชัย องค์พระภูวไนยสี่กร
แต่ตัวโอรสพระสุริยัน คุมพวกพลขันธ์ชาญสมร
สิบห้าสมุทรวานร บทจรถัดทัพหลวงมา
อันซึ่งคำแหงวายุบุตร คุมพลสิบสมุทรแกล้วกล้า
เป็นกองหลังรั้งท้ายโยธา ตรวจตรากันเสร็จตามบาญชี ฯ
๏ เมื่อนั้น ฝ่ายพญาพิเภกยักษี
ครั้นถึงลงกาธานี อสุรีจึ่งบัญชาการ
ให้เปาวนาสูรกุมภัณฑ์ อันมีปรีชากล้าหาญ
คุมหมู่พหลพลมาร อยู่รักษาราชฐานลงกา
แล้วเกณฑ์โยธาห้าสมุทร ล้วนถืออาวุธพร้อมหน้า
สำหรับโดยเสด็จพระจักรา ไปยังอยุธยาธานี
แต่งทั้งบุษบกทิพรัตน์ คู่ทรงจักรพรรดิเฉลิมศรี
รถรองรถประเทียบรูจี ตามที่ตำแหน่งอันดับกัน
แล้วให้สุวรรณกันยุมา กับตรีชฎาเมียขวัญ
เบญกายลูกรักร่วมชีวัน นางจันทวดีนงคราญ
มาขึ้นพิชัยราชรถ อลงกตพรรณรายฉายฉาน
ยกไปเข้าทัพพระอวตาร ยังสถานที่สวนมาลี ฯ
๏ เมื่อนั้น พระกฤษณุรักษ์เรืองศรี
กับสองกษัตริย์ร่วมชีวี เสด็จมาเข้าที่สรงชล ฯ
๏ สามกษัตริย์สระสนานสำราญกาย สุหร่ายแก้วโปรยปรายดั่งสายฝน
ทรงสุคนธารสเสาวคนธ์ ปรุงปนนพมาศชมพูนุท
พระหริรักษ์กับพระลักษมณ์สุริย์วงศ์ สอดทรงสนับเพลารายบุษย์
ภูษาเครือก้านกระหนกครุฑ ทองผุดต่างพื้นเขียวแดง
นางทรงภูษิตพื้นม่วง ลอยดวงทองพรายลายแย่ง
สองพระองค์ทรงประดับชายแครง ชายไหวลายแทงทับทิมพราย
นางทรงสไบตาดสอดสี ประดับถันด้วยดวงมณีฉานฉาย
ต่างทรงทับทรวงจำหลักลาย สังวาลรายมรกตตาบทิศ
ทองกรพาหุรัดรูปภุชงค์ ธำมรงค์พลอยมณีโลหิต
มงกุฎแก้วมณฑลชวลิต กรรเจียกจรขจิตด้วยมุกดา
งามทรงสมเด็จพระจักรี งามพระลักษมีเสน่หา
งามองค์พระลักษมณ์อนุชา ดั่งเทเวศหยาดฟ้าลงมาดิน ฯ
๏ สามกษัตริย์เสด็จยุรยาตร งามวิลาสเสมอกันทั้งสิ้น
ทอดกรกรีดกรายดั่งหงส์บิน ลินลามาเกยอลงกรณ์ ฯ
๏ พระหริวงศ์กับองค์นางสีดา ขึ้นมหาบุษบกประภัสสร
องค์พระอนุชาฤทธิรอน ทรงรถบวรรูจี
ครั้นได้ศุภฤกษ์มงคล สุริยนแจ่มแจ้งจำรัสศรี
ให้เลิกพหลโยธี จากสวนมาลีอสุรา ฯ
๏ บุษเอยบุษบกแก้ว จำรูญพรายจำรัสแพร้วพระเวหา
ไพโรจน์เพียงรถพระสุริยา หยาดฟ้าหยดฟุ้งสุธาดล
รังสีรถทรงองค์พระลักษมณ์ จับพักตร์แจ่มพื้นโพยมหน
ดั่งแขเดินเคียงพระสุริยน แสงล้นส่องโลกทั้งสองดวง
แถวฉัตรถัดชั้นธงชาย ชุมสายฉายแสงโชติช่วง
เครื่องสูงครบสิ่งห้อยแก้วพวง สีรุ้งส่องร่วงรูจี
รถประเทียบเรียบแถวรถรอง เสียงฆ้องซ้องขานประสานปี่
ครื้นสนั่นครั่นเสนาะดนตรี เภรีไพเราะประโคมไป
พลแห่พื้นห้าวหักศึก โห่ครึกฮึกครั่นหวั่นไหว
เร่งพวกรีบพลสกลไกร ข้ามไปตามถนนที่จองมา ฯ
๏ บัดนั้น พญาพิเภกยักษา
ครั้นถึงฟากฝั่งคงคา อสุรากราบทูลพระจักรี
อันถนนซึ่งจองข้ามสมุทร ไปต่อยุทธ์ล้างเหล่ายักษี
เป็นทำนบปิดทางวารี กันที่เภตรานาวาจร
ขอพระองค์จงตัดเสียให้ขาด ด้วยอำนาจฤทธิ์พระแสงศร
ให้ลึกกว้างเป็นทางสาคร คงเหมือนแต่ก่อนบุราณมา
จะได้เลื่องลือชาปรากฏ เกียรติยศสืบไปภายหน้า
ตราบเท่าชั่วกัปกัลปา ผ่านฟ้าจงได้ปรานี ฯ
๏ เมื่อนั้น พระหริวงศ์ทรงสวัสดิ์รัศมี
ได้ฟังพิเภกอสุรี ภูมีเห็นจริงทุกสิ่งไป
จึ่งทรงพระแสงพลายวาต อันมีอำนาจแผ่นดินไหว
พาดสายน้าวหน่วงว่องไว ภูวไนยผาดแผลงไปด้วยฤทธิ์ ฯ
๏ ศรไปล้างถนนศีลา ด้วยกำลังศักดาพระจักรกฤษณ์
ทลายแหลกแตกกระจายไปทุกทิศ เสียงสนั่นครรชิตอึงอล
พระสมุทรตีฟองนองระลอก กระฉ่อนฉอกฟัดฝั่งกุลาหล
เป็นทางกว้างใหญ่ในสายชล จนตลอดถึงเกาะลงกา ฯ
๏ ครั้นเสร็จซึ่งล้างถนนหลวง ให้ล่วงพลโยธีทัพหน้า
โดยกระบวนพยุหยาตรา ไปตามมรคาพนาลี ฯ
๏ รอนแรมมาหลายคืนวัน ล่วงเหมติรันคีรีศรี
พอเย็นรอนอ่อนแสงพระรวี ถึงที่แห่งหนึ่งสะอาดตา
พื้นราบเรี่ยรายด้วยทรายอ่อน หอมพรรณเกสรบุปผา
จึ่งให้หยุดพหลโยธา ลงที่ชายป่าอันโอฬาร
จึ่งตรัสสั่งน้องพาลี ผู้มีปรีชากล้าหาญ
ป่านี้เป็นที่สำราญ ผลไม้ห้วยธารชอบกล
อสุราวานรจะอาศัย เห็นจะไม่ลำบากขัดสน
จงตั้งพลับพลาในอารญ ใต้ต้นพฤกษาริมธาร ฯ
๏ บัดนั้น อสุราวานรทวยหาญ
รับคำสุครีพบัญชาการ ก็เกณฑ์กันอลหม่านมุ่นไป ฯ
๏ บ้างถางที่ปราบดินขุดหลุม กลุ้มกันถากฟันไม้ใหญ่
แบกขนมาตั้งพลับพลาชัย ข้างหน้าข้างในพร้อมกัน
มีทั้งที่สรงที่เสวย ท้องพระโรงแลเกยระเนียดกั้น
ทิมดาบซ้ายขวาเรียงรัน ศาลาลูกขุนคั่นถัดมา
ทัพใครใครตั้งลงตามกอง เป็นทิวถ้องโดยซ้ายฝ่ายขวา
จุกช่องกองไฟตรวจตรา ก็เสร็จตามบัญชาพระสี่กร ฯ
๏ เมื่อนั้น พระกฤษณุรักษ์ทรงศร
กับนางสีดาบังอร กรายกรขึ้นพลับพลารูจี ฯ
๏ ลดองค์ลงเหนือบัลลังก์อาสน์ กับโฉมอัครราชมเหสี
พอพลบคํ่าย่ำแสงพระรวี รัศมีจันทร์แจ่มเมฆา
พระพายชายพัดรวยริน พากลิ่นเสาวคนธ์บุปผา
หอมตระหลบอบทั่วทั้งพลับพลา ซาบซ่านนาสาสำราญใจ
สำเนียงเรไรจักจั่นแจ้ว ดั่งดนตรีปี่แก้วเสียงใส
พระหริวงศ์กับองค์อรไท ก็หลับไปในราษราตรี ฯ
๏ มาจะกล่าวบทไป ถึงบรรลัยกัลป์ยักษี
โอรสทศเศียรอสุรี นางกาลอัคคีเป็นมารดา
แต่ชนมาได้ห้าขวบปลาย ใจร้ายองอาจแกล้วกล้า
พญานาคผู้เป็นอัยกา ขอเอาอสุราไปเลี้ยงไว้
ยังในพิภพนาคี จนอสุรีจำเริญใหญ่
รอบรู้วิชาว่องไว ต่างตาต่างใจทุกประการ
วันหนึ่งเข้าที่ไสยาสน์ เหนืออาสน์รัตนามุกดาหาร
กับด้วยภุชงค์นงคราญ ขุนมารหลับสนิทนิทรา ฯ
๏ ฝันว่ามีเทพเทวัญ สี่กรถือพระขรรค์คมกล้า
เข้ามาหักคออสุรา แหวะดวงวิญญาณ์พาจร
ตกใจผวาตื่นขึ้นทันที ให้เร่าร้อนอินทรีย์ดั่งต้องศร
ขุกคิดถึงองค์พระบิดร แล้วสะท้อนถอนจิตจาบัลย์
เอะจะเป็นกระไรก็ไม่รู้ หลากใจด้วยกูนิมิตฝัน
เห็นเป็นมหัศอัศจรรย์ เหตุนั้นจะได้แก่ผู้ใด
คิดแล้วเข้าที่โสรจสรง ประดับองค์อร่ามดั่งแขไข
ออกจากห้องแก้วแววไว ขึ้นไปเฝ้าองค์พระอัยกา ฯ
๏ จึ่งน้อมเศียรเกล้าบังคมบาท พระทรงธรรม์ธิราชนาถา
ทูลว่าหลานนี้จะขอลา ขึ้นไปลงกาธานี
เยี่ยมเยียนสมเด็จพระบิตุเรศ ชนนีเกิดเกศเกศี
ไม่ช้าสักเจ็ดราตรี ภูมีจงได้เมตตา ฯ
๏ เมื่อนั้น ท้าวกาลนาคนาถา
ได้ฟังพระราชนัดดา ลูบหลังลูบหน้าด้วยอาลัย
ซึ่งเจ้าจะไปเยี่ยมพระบิดา ยังนครลงกากรุงใหญ่
ทั้งนี้ก็ตามแต่นํ้าใจ แต่อย่าอยู่ให้ช้านัก
จงเร่งรีบกลับคืนมา ช่วยกันรักษาอาณาจักร
ตานี้หวังใจแก่หลานรัก จะให้เป็นปิ่นปักนาคี ฯ
๏ เมื่อนั้น บรรลัยกัลป์สุริย์วงศ์ยักษี
รับสั่งอัยกาธิบดี อสุรีถวายบังคมลา
เสร็จแล้วก็ลงจากปราสาท อันโอภาสจำรัสพระเวหา
กรายกรลีลาศยาตรา เสด็จมาเข้าที่สรงชล ฯ
๏ ชำระสระสนานสำราญกาย วารีโปรยปรายดั่งสายฝน
ทรงสุคนธาทิพย์เสาวคนธ์ ปรุงปนเกสรสุมามาลย์
สนับเพลาเชิงรูปราชสีห็ ภูษาลายเจ็ดตะคลีเครือก้าน
สอดใส่ฉลององค์อลงการ ทับทรวงสังวาลฉลุลาย
ตาบทิศทองกรมังกรพด พาหุรัดมรกตฉานฉาย
ธำมรงค์เรือนเก็จเพชรพราย มงกุฎแก้วพรรณรายกรรเจียกจร
ห้อยพวงมาลัยดอกไม้มาศ นพรัตน์โอภาสประภัสสร
ขัดมหาวชิราคทาธร บทจรจากปราสาทรัตนา ฯ
๏ ครั้นแล้วสำแดงแผลงฤทธิ์ เสียงสนั่นครรชิตทุกทิศา
ชำแรกแทรกพื้นพระสุธา ขึ้นมาด้วยกำลังว่องไว ฯ
๏ มาถึงลงกาพระนคร พอทินกรเลี้ยวลับเหลี่ยมไศล
อสุรีผันแปรแลไป ตามในสองข้างทางจร
ไม่เห็นหญิงชายบันเทิง รื่นเริงอื้ออึงเหมือนแต่ก่อน
เงียบเหงาไปทั่วพระนคร ทั้งหมู่นิกรโยธี
สงัดเสียงพิณพาทย์ฆ้องกลอง ขับร้องดุริยางค์ดีดสี
ให้ฉงนสนเท่ห์พันทวี อสุรีตะลึงทั้งกายา
อันซึ่งอัศจรรย์วิปริต จะเป็นเหมือนนิมิตกระมังหนา
จำจะลอบไปเฝ้าพระมารดา ทูลถามกิจจาให้แจ้งใจ
คิดแล้วเข้าแอบซุ้มทวาร ขุนมารยอกรบังคมไหว้
องค์บรมพรหเมศฤทธิไกร สำรวมใจกำบังอินทรีย์ ฯ
๏ บัดเดี๋ยวก็บันดาลเงาหาย ใครไม่เห็นกายยักษี
เข้ายังพระนิเวศน์รูจี อสุรีขึ้นเฝ้าพระมารดา ฯ
๏ เมื่อนั้น นางกาลอัคคีเสน่หา
เสด็จเหนือแท่นแก้วอลงการ์ เหลือบมาเห็นองค์พระลูกชาย
มีความโสมนัสเป็นพ้นนัก คิดถึงผัวรักแล้วใจหาย
วิ่งไปด้วยกำลังกาย โฉมฉายกอดบุตรเข้าโศกี ฯ
๏ เป็นครู่มิใคร่จะเจรจา ค่อยดำรงกายามารศรี
จูงกรลูกรักร่วมชีวี มาขึ้นแท่นมณีอลงกรณ์ ฯ
๏ เมื่อนั้น จึ่งบรรลัยกัลป์ชาญสมร
ครั้นเห็นสมเด็จพระมารดร โศกาอาวรณ์ประหลาดนัก
กราบลงกับเบื้องบาทา ให้เร่าร้อนอุราดั่งต้องจักร
ชลเนตรคลอคลองนองพักตร์ ขุนยักษ์จึ่งทูลถามไป
เป็นไฉนฉะนี้พระมารดร จึ่งทุกข์ร้อนโศกาละห้อยไห้
พระบิตุเรศเสด็จอยู่แห่งใด ลูกจะไปเฝ้าพระบาทา ฯ
๏ เมื่อนั้น นางกาลอัคคีเสน่หา
สะอื้นพลางทางแจ้งกิจจา แก้วตาแม่ร่วมชีวี
อันองค์พระบิตุเรศเจ้า ซึ่งบังเกิดเกล้าเกศี
บัดนี้มีราชไพรี พี่น้องชื่อว่ารามลักษมณ์
คุมหมู่โยธาวานร ข้ามมหาสาครมาหาญหัก
ฆ่าเสียสิ้นสุริย์วงศ์ยักษ์ ด้วยศักดาเดชมหิมา
แต่พญาพิเภกอาเจ้า ไปเข้าด้วยมนุษย์ลิงป่า
พระรามให้ผ่านพารา ครอบครองไพร่ฟ้าประชาชี
บัดนี้มนุษย์ทั้งสอง พี่น้องเลิกพลกระบี่ศรี
กลับไปอยุธยาธานี ได้สามราตรีสามวัน ฯ
๏ เมื่อนั้น บรรลัยกัลป์สุริย์วงศ์รังสรรค์
ได้ฟังมารดารำพัน ให้อัดอั้นตะลึงทั้งกายา
ดั่งหนึ่งพระกาลพาลราช มาพิฆาตตัดเกล้าเกศา
ชลเนตรไหลอาบพักตรา อสุราครวญคร่ำร่ำไร ฯ
๏ โอ้พระบิตุเรศของลูกเอ๋ย ไม่แจ้งเลยว่าเกิดศึกใหญ่
คิดถึงพระคุณภูวไนย ตั้งใจมาเฝ้าบทมาลย์
ควรหรือพระจอมมงกุฎเกศ ทรงเดชสิ้นชีพสังขาร
ด้วยมืออริราชภัยพาล อัประมาณทั่วไตรโลกา
เสียแรงลูกเอากำเนิด เกิดในสุริย์วงศ์ยักษา
มิได้แทนคุณพระบิดา ดั่งว่าใช่ชายชาตรี
ถึงกระไรพอได้ต่อยุทธ์ ด้วยมนุษย์พี่น้องทั้งสองศรี
แม้นตายไม่เสียดายชีวี ดีกว่าที่อยู่สืบไป
ร่ำพลางกอดบาทพระมารดร โศกาอาวรณ์ละห้อยไห้
ดั่งจะสิ้นชีวิตจิตใจ ไม่เป็นสติวิญญาณ์ ฯ
๏ ครั้นคลายโศกาจาบัลย์ กุมภัณฑ์ยอกรเหนือเกศา
ลูกรักจักขอบังคมลา ตามไปเข่นฆ่าไพรี
อาวุธสิ่งใดที่วิเศษ ของพระบิตุเรศเรืองศรี
ยังเหลืออยู่บ้างหรือพระชนนี ลูกนี้จะขอไปชิงชัย ฯ
๏ เมื่อนั้น นางอัคคีเยาวยอดพิสมัย
ได้ฟังตระหนกตกใจ ดั่งใครมาเด็ดเอาชีวา
สะอื้นพลางทางห้ามพระลูกรัก ดวงจักษุแม่เสน่หา
อันมนุษย์พี่น้องสองรา ศักดาปราบได้ทั้งสิบทิศ
เป็นยอดกษัตริย์ชัยชาญ ชำนาญในการศรสิทธิ์
แต่พระบิตุรงค์ทรงฤทธิ์ กุมภกรรณอินทรชิตอสุรี
สิ้นทั้งประยูรสุริย์วงศ์ พงศ์พันธมิตรเรืองศรี
แต่ละองค์ล้วนทรงฤทธี ไปต่อตีไม่รอดชีวา
ซึ่งเจ้ามานะอหังการ ฮึกหาญจะตามไปเข่นฆ่า
ที่ไหนจะรอดคืนมา น่าที่จะม้วยชีวัน
ตัวแม่ได้เห็นหน้าเจ้า ค่อยบรรเทาวิโยคโศกศัลย์
พ่ออย่าติดตามไปโรมรัน ขวัญตาจงฟังชนนี ฯ
๏ เมื่อนั้น บรรลัยกัลป์สิทธิศักดิ์ยักษี
ได้ฟังคั่งแค้นแสนทวี โกรธดั่งอัคคีไหม้ฟ้า
เป็นไฉนฉะนี้พระแม่เจ้า มากลัวเหล่ามนุษย์ลิงป่า
ตัวลูกชาติชายอาชา ศักดาปราบได้ทั้งแดนไตร
จะตามไปสังหารราญรอน ต่อกรกับมันให้ได้
ฆ่าเสียให้สิ้นทั้งทัพชัย จึงสาแก่ใจไอ้อัปรีย์
เหมือนได้แทนคุณพระบิตุเรศ อันบังเกิดเกศเกศี
ให้ปรากฏยศไว้ในธาตรี ลูกนี้ไม่ฟังพระวาจา ฯ
๏ เมื่อนั้น นางกาลอัคคีเสน่หา
เห็นลูกรักกริ้วโกรธโกรธา กัลยาอัดอั้นตันใจ
ชลนัยน์ไหลนองคลองพักตร์ เยาวลักษณ์จะขัดก็ไม่ได้
จึ่งหยิบพระแสงศรชัย ส่งให้แก่องค์พระโอรส
ศรนี้ของบรมพรหเมศ ทรงฤทธิ์เรืองเดชดั่งเพลิงกรด
ให้แก่บิตุรงค์ทรงยศ ทศทิศไม่ทานศักดา
เจ้าจงเอาไปต่อยุทธ์ ด้วยสองมนุษย์กับลิงป่า
ให้มีชัยอริราชพาลา แก้วตาจงไปสวัสดี ฯ
๏ เมื่อนั้น บรรลัยกัลป์สุริย์วงศ์ยักษี
รับศรรับพรพระชนนี ชุลีกรกราบกับบทมาลย์
ลาองค์สมเด็จพระมารดา ออกจากมหาราชฐาน
สำแดงแผลงฤทธิ์ชัยชาญ เหาะทะยานล่วงข้ามสมุทรไป ฯ
๏ ครั้นถึงฟากฝั่งชลธี อสุรีลงยังทางใหญ่
ตามรอยบาทาพลไกร รีบไปด้วยกำลังโกรธา ฯ
๏ เมื่อนั้น พระตรีภพลบโลกนาถา
เสด็จออกยังหน้าพลับพลา พร้อมหมู่เสนาวานร
ทั้งเหล่ายักษาสุริย์วงศ์ เกลื่อนกลาดเฝ้าองค์พระทรงศร
ดั่งดาวล้อมดวงศศิธร ในพื้นอัมพรไม่ราคี
พอได้ยินสำเนียงกึกก้อง สะเทือนท้องหิมเวศคีรีศรี
ดั่งลมกาลผลาญโลกธาตรี ผงคลีมืดคลุ้มอโณทัย ฯ
๏ จึ่งมีพระราชบรรหาร ถามโหราจารย์ผู้ใหญ่
อันซึ่งสำเนียงเกรียงไกร จะเป็นเหตุสิ่งใดอสุรา ฯ
๏ บัดนั้น พญาพิเภกยักษา
รับสั่งพระองค์ทรงศักดา แล้วพิจารณาตามนาที
พร้อมทั้งอัศกาลแลตรีเนตร โดยในสังเกตของยักษี
เสร็จแล้วน้อมเศียรอัญชุลี อสุรีกราบทูลพระทรงครุฑ
อันสำเนียงครั่นครึกกึกก้อง สะเทือนท้องสุธามหาสมุทร
คือบรรลัยกัลป์ฤทธิรุทร เป็นบุตรทศเศียรอสุรา
เกิดด้วยนางกาลอัคคี มีกำลังเรี่ยวแรงแข็งกล้า
พญานาคผู้เป็นอัยกา มาขอไปไว้ยังบาดาล
ให้ตั้งการกิจพิธีกรรม์ ชุบแช่ตัวมันด้วยน้ำว่าน
ถึงเจ็ดปีเจ็ดเดือนจึ่งชำนาญ เชี่ยวชาญหาญยิ่งด้วยฤทธี
มาเยือนสมเด็จพระบิตุเรศ แจ้งเหตุว่าท้าวยักษี
พระองค์สังหารผลาญชีวี อสุรีกริ้วโกรธพิโรธนัก
อวดหาญในการรณรงค์ ผู้เดียวอาจองทะนงศักดิ์
ตามมาด้วยกำลังฮึกฮัก ขุนยักษ์ไม่มีรี้พล
พิเคราะห์ในยามเวลา เห็นว่าจะตายกลางหน
ขอให้หนุมานฤทธิรณ ไปผจญฆ่ามันให้วายปราณ ฯ
๏ เมื่อนั้น พระจักรกฤษณ์ฤทธิ์ล้ำสุริย์ฉาน
ได้ฟังพิเภกขุนมาร ผ่านฟ้าจึ่งมีบัญชา
ดูก่อนคำแหงวายุบุตร ท่านผู้ฤทธิรุทรแกล้วกล้า
จงไปสังหารอสุรา ตัดเอาเศียรมาบัดเดี๋ยวนี้ ฯ
๏ บัดนั้น หนุมานผู้ชาญชัยศรี
รับสั่งสมเด็จพระจักรี ถวายอัญชุลีแล้วรีบจร ฯ
๏ มาด้วยกำลังได้โยชน์หนึ่ง ถึงที่แนวเนินสิงขร
คิดด้วยปรีชาวานร กูจะลองฤทธิรอนไอ้จังไร
คิดพลางพอแลไปเห็นบึง แห่งหนึ่งริมทางกว้างใหญ่
ยอกรไหว้เจ้าภพไตร สำรวมใจร่ายเวทอันศักดา ฯ
๏ เดชะพระมนต์เชี่ยวชาญ ก็บันดาลกลายเป็นมหิงสา
ตกหล่มจมอยู่ทั้งกายา ตั้งตาคอยดูอสุรี ฯ
๏ เมื่อนั้น ฝ่ายบรรลัยกัลป์ยักษี
เดินดัดลัดป่าพนาลี ตามรอยกระบี่พลไกร ฯ
๏ เหลือบแลมาเห็นกาสร นอนจมอยู่ในบึงใหญ่
จึ่งมีวาจาถามไป ว่าเหวยมหิงส์ไพรใจฉกรรจ์
ยังเห็นมนุษย์สองชาย ยกพวกนิกายทัพขัน
ไปจากที่นี้สักกี่วัน จงบอกกันแต่โดยสัจจา ฯ
๏ เมื่อนั้น วายุบุตรวุฒิไกรใจกล้า
ได้ฟังจึงตอบด้วยมารยา ตัวข้าลำบากมาช้านาน
ตกหล่มจมอยู่ในบึง ปิ้มจะถึงสิ้นชีพสังขาร
ช่วยยกเราขึ้นจากกันดาร จึ่งจะแจ้งการอสุรี ฯ
๏ เมื่อนั้น บรรลัยกัลป์สุริย์วงศ์ยักษี
ไม่ทันรู้กลก็ยินดี อสุรีก็ตรงลงไป ฯ
๏ สองเท้าเหยียบยันดินดอน บ่าแบกกาสรตัวใหญ่
ดันด้วยกำลังฤทธิไกร จนเหื่อไหลทุกเส้นโลมา ฯ
๏ แต่เข้าแบกดันเป็นหลายหน จนสิ้นสุดแรงยักษา
กาสรไม่ไหวดั่งจินดา หนักกว่ายกเขาหิมวันต์
อ่อนจิตอ่อนใจเป็นพ้นนัก อ้าปากหอบฮักตัวสั่น
สุดฤทธิ์สุดคิดจะแบกดัน กุมภัณฑ์ก็กลับขึ้นไป ฯ
๏ บัดนั้น คำแหงหนุมานทหารใหญ่
เห็นฤทธิ์ก็คิดแต่ในใจ ไอ้นี่มันจะม้วยชีวา
กูจะลวงให้ยกอีกก่อน จึ่งจะหย่อนกำลังยักษา
แล้วจึ่งร้องไปด้วยมารยา ดูราขุนมารชาญชัย
อันตัวของท่านก็มีฤทธิ์ แต่ว่าความคิดนั้นหาไม่
เมื่อเหนื่อยมาดั่งหนึ่งจะขาดใจ มิได้หยุดยั้งให้สำราญ
ตัวท่านสิยังหิวโหย มาหักแรงเอาโดยกำลังหาญ
ที่ไหนจะได้นะขุนมาร ป่วยการลำบากอินทรีย์
จงไปอาบนํ้าชำระกาย ให้สบายเป็นสุขเกษมศรี
ถึงจะหนักยิ่งกว่าเรานี้ น่าที่จะขึ้นดั่งจินดา ฯ
๏ เมื่อนั้น ลูกท้าวทศพักตร์ยักษา
ได้ฟังสอดคล้องในวิญญาณ์ อสุราเห็นจริงทุกสิ่งไป
มีความยินดีเป็นพ้นนัก ผ่องพักตร์ดั่งดวงแขไข
ก็ออกจากร่มพระไทร ลงไปยังท่าวารี ฯ
๏ สองกรกอบน้ำดื่มกิน แล้วชำระมลทินยักษี
เปือกตมหมดสิ้นทั้งอินทรีย์ อสุรีก็กลับขึ้นมา ฯ
๏ คืนเข้าหยุดพักสำนักนั่ง ยังใต้ต้นไทรใบหนา
ร่มชิดมิดแสงสุริยา พระพายพัดมาสำราญใจ
ลุกขึ้นผาดแผลงสำแดงฤทธิ์ ทศทิศกัมปนาทหวาดไหว
ออกจากใต้ร่มพระไทร ลงไปยังมหิงส์ตัวฉกรรจ์ ฯ
๏ จึ่งเข้ายุดกายกาสร ด้วยกำลังฤทธิรอนแข็งขัน
ย้ายยักชักฉุดเอาบ่าดัน เท้ายันกลับกลอกว่องไว ฯ
๏ ปล้ำปลุกแบกดันเป็นหลายหน ก็พาพ้นจากหล่มขึ้นได้
อสุราร่าเริงบันเทิงใจ ตบหัตถ์หวั่นไหวเป็นโกลา ฯ
๏ แล้วถามไปด้วยใจอหังการ เหวยไอ้เดียรัจฉานมหิงสา
อันมนุษย์ซึ่งยกโยธา ไปโดยมรคาได้กี่วัน ฯ
๏ บัดนั้น ลูกพระพายฤทธิแรงแข็งขัน
ได้ฟังวาจากุมภัณฑ์ ทำหูชันลองเชิงเริงไป
โก่งหางวางวิ่งลดเลี้ยว เสี่ยวตักธรณีขวิดไขว่
แล้วร้องว่าท่านผู้ฤทธิไกร ได้มีคุณเราครั้งนี้
ครั้นจะนิ่งไว้ก็ไม่ชอบ จำจะตอบแทนคุณยักษี
อันซึ่งพระรามองค์นี้ คือพระจักรีขี่ครุฑ
พระลักษมณ์นั้นคือบัลลังก์นาค เสด็จจากวารีกษีร์สมุทร
ยกพลวานรฤทธิรุทร มาล้างทุจริตในลงกา
ท่านอย่าอาจองทะนงใจ จงกลับคืนไปเสียดีกว่า
ชีวิตจึ่งจะไม่มรณา ฟังคำเราว่าเถิดกุมภัณฑ์ ฯ
๏ เมื่อนั้น บรรลัยกัลป์ฤทธิแรงแข็งขัน
ได้ฟังขบเขี้ยวเคี้ยวฟัน ตบมือสรวลสันต์แล้วร้องไป
เหวยเหวยไอ้ชาติเดียรัจฉาน มึงรู้เหตุการณ์มาแต่ไหน
มายกมนุษย์เท่าแมงใย ว่านารายณ์นั้นไวกูณฐ์มา
มึงนี้เจรจาทุจริต หากคิดว่าเป็นสัตว์ป่า
หาไม่จะผลาญชีวี ให้สมนํ้าหน้าไอ้อัปรีย์ ฯ
๏ บัดนั้น หนุมานผู้ชาญชัยศรี
ได้ฟังวาจาอสุรี ขุนกระบี่จึ่งร้องตอบไป
ซึ่งเราว่านี้โดยสัจจา จะแกล้งกล่าวมุสานั้นหาไม่
เมตตาช่วยว่าห้ามไว้ เป็นไฉนจึ่งมาโกรธเอา
แม้นมิฟังจะไปต่อสู้ มาลองดูกับกูควายเฒ่า
ถ้าดีมีชัยแก่เรา อ่อเจ้าจึ่งตามไปราวี ฯ
๏ เมื่อนั้น จึ่งบรรลัยกัลป์ยักษี
ได้ฟังกริ้วโกรธดั่งอัคคี อสุรีจึ่งร้องตอบไป
เหวยไอ้กาสรทรลักษณ์ จะรู้จักคุณกูก็หาไม่
หากช่วยจึ่งรอดชีวาลัย ควรหรืออาจใจจะต่อฤทธิ์
กับกูผู้ทรงอานุภาพ ปราบทั่วชั้นฟ้าดุสิต
ผลมึงจะถึงสิ้นชีวิต ด้วยความทุจริตอหังการ์
ว่าแล้วกวัดแกว่งคันศร สำแดงฤทธิรอนแกล้วกล้า
เผ่นโผนโจนจ้วงทะลวงมา โถมจับมหิงสาด้วยว่องไว ฯ
๏ มือหนึ่งง้างเขาเท้ายัน ติดพันมิให้ห่างได้
หวดรันด้วยคันศรชัย กระหน่ำไปไม่งดลดกร ฯ
๏ บัดนั้น หนุมานซึ่งเป็นกาสร
โก่งหางวางวิ่งเข้าราญรอน ตะลุมบอนสัประยุทธ์ขุนมาร ฯ
๏ ตักตีขยี้ด้วยแพนเขา เหวี่ยงเอาด้วยกำลังหาญ
ขวิดไขว่ไล่เลี้ยวประจัญบาน เท้าทะยานถีบอกอสุรา ฯ
๏ เมื่อนั้น บรรลัยกัลป์ฤทธิแรงแข็งกล้า
ไม่รอรั้งยั้งหยุดกายา ยักษาไล่บุกคลุกคลี ฯ
๏ วิ่งโลดโดดขึ้นบนหลัง ตีด้วยกำลังยักษี
ถูกกายกาสรเป็นหลายที อสุรีถีบซ้ำด้วยบาทา ฯ
๏ บัดนั้น หนุมานผู้เป็นมหิงสา
ต้องธนูเจ็บปวดทั้งกายา เสียทีเสียท่าที่ชิงชัย
หลบหลีกขวิดชนพัลวัน จะสังหารกุมภัณฑ์ก็ไม่ได้
แต่รั้งรอนิ่งนึกตรึกไป จะเป็นกระบือไพรอยู่ดั่งนี้
ไม่ว่องไวในเชิงรณรงค์ จะหนีวงไปให้ไกลยักษี
จะคืนเป็นวานรเข้าราวี จึ่งจะฆ่าอสุรีมรณา
คิดแล้วไม่เข้าโรมรัน ติดพันสัประยุทธ์ยักษา
หันกลับออกจากอสุรา แล้ววิ่งเข้าป่าอ้อมไป ฯ
๏ มาถึงซึ่งเนินคีรี อยู่ที่ริมข้างทางใหญ่
จึ่งกลับกลายเป็นวานรไพร ตั้งใจคอยดูกุมภัณฑ์ ฯ
๏ เมื่อนั้น บรรลัยกัลป์ฤทธิแรงแข็งขัน
เห็นมหิงส์วิ่งเข้าพนาวัน ก็บุกบันไล่ติดตามมา ฯ
๏ จนสิ้นรอยเท้ากาสร เหลือบเห็นวานรที่เงื้อมผา
จึ่งถามไปด้วยใจโกรธา เหวยเหวยลิงป่าพนาลัย
เอ็งเห็นไอ้ควายสาธารณ์ วิ่งผ่านมานี่หรือหาไม่
กูตามรอยมาก็หายไป สงสัยเป็นพ้นพันทวี ฯ
๏ บัดนั้น หนุมานผู้ชาญชัยศรี
ได้ฟังจึ่งตอบอสุรี ท่านนี้มีนามกรใด
เชื้อวงศ์พงศ์ใครนะขุนมาร ถิ่นฐานบ้านเมืองอยู่ไหน
จึ่งมาถามถึงมหิงส์ไพร จะประสงค์สิ่งใดอสุรา
ตัวท่านจงแจ้งแก่เราก่อน วานรจึ่งจะบอกยักษา
หาไม่ตัวเราผู้ปรีชา ก็ไม่แจ้งกิจจาอสุรี ฯ
๏ เมื่อนั้น บรรลัยกัลป์ยักษี
ได้ฟังลิงป่าพนาลี พาทีองอาจอหังการ
จึ่งคิดดำริตริไป ไอ้นี่หยาบช้ากล้าหาญ
แม้นกูมิบอกวงศ์วาน จะเสียการที่ติดตามมา
คิดแล้วจึ่งร้องตอบไป เหวยไอ้ลิงไพรใจกล้า
ตัวเราเป็นบุตรเจ้าลงกา มีนามชื่อว่าบรรลัยกัลป์
มาแต่บาดาลนัคเรศ เรืองเดชฤทธิแรงแข็งขัน
ตามมนุษย์พี่น้องมาหลายวัน หวังจะฆ่ามันให้บรรลัย
กูพบกาสรทรลักษณ์ ตกปลักอยู่ในบึงใหญ่
ตัวเราลงช่วยชีวิตไว้ หาไม่จะม้วยมรณา
ครั้นถามถึงสองมนุษย์ กลับชวนสัประยุทธ์เข่นฆ่า
พ่ายแพ้ฤทธีก็หนีมา เราตามหาจะล้างชีวัน ฯ
๏ บัดนั้น วายุบุตรฤทธิแรงแข็งขัน
ได้ฟังวาจากุมภัณฑ์ ตบมือเย้ยหยันแล้วตอบไป
เหวยเหวยดูก่อนอสุรี เอ็งว่าฉะนี้หาชอบไม่
อันซึ่งถ้อยคำมหิงส์ไพร บอกให้ด้วยความเมตตา
โดยใจซื่อสัตย์สุจริต หวังช่วยชีวิตยักษา
ไฉนจึ่งมาโกรธา กูฟังก็น่าประหลาดนัก
อันพระปิ่นภพทั้งสององค์ ฤทธิรงค์ปราบได้ตั้งไตรจักร
ตัวเอ็งนี้หรือไอ้ขุนยักษ์ จะฮึกฮักมาตามราวี
สำมะหาพ่อมึงยังหัวขาด ทั้งสิบเศียรตกกลาดด้วยศรศรี
บรรดาโคตรวงศ์แลโยธี เหล่ากระบี่ฆ่าตายก่ายกัน
ตัวกูเป็นไพร่ล้อมวง องค์พระหริรักษ์รังสรรค์
ล้าหลังเดินไปไม่ทัน กุมภัณฑ์จงมาชิงชัย
แม้นว่าตัวเอ็งชนะกู จึ่งรีบไปต่อสู้ด้วยทัพใหญ่
ว่าแล้วก็โจนลงไป ยืนอยู่ให้ใกล้อสุรี ฯ
๏ เมื่อนั้น บรรลัยกัลป์สิทธิศักดิ์ยักษี
ได้ฟังลิงน้อยพาที โกรธดั่งอัคคีบรรลัยกัลป์
เหม่เหม่ดูดู๋ไอ้เดียรัจฉาน อหังการหยาบช้าโมหันธ์
ตัวมึงสักเท่าแมลงวัน กูจะหั่นมิให้แค้นคอกา
ว่าพลางเข่นเขี้ยวกระทืบบาท ผาดแผลงสิงหนาทดั่งฟ้าผ่า
กวัดแกว่งแสงศรอันศักดา เข้าไล่เข่นฆ่าวานร ฯ
๏ บัดนั้น คำแหงหนุมานชาญสมร
วิ่งผลุนหมุนเข้าราญรอน ประจัญกรต่อตีกุมภัณฑ์ ฯ
๏ โถมถีบด้วยเท้าเบื้องขวา ถูกอกอสุราเหหัน
แล้วกลับเป็นหนุมานชาญฉกรรจ์ แกว่งตรียืนยันแล้วร้องไป
เหวยเหวยดูก่อนไอ้ขุนยักษ์ มึงรู้จักกูหรือหาไม่
ชื่อว่าวายุบุตรวุฒิไกร เป็นทหารคู่ใจพระจักรี
ดั่งองค์พระกาลชาญฤทธิ์ จะมาเอาชีวิตยักษี
อันตัวของมึงในวันนี้ น่าที่ไม่รอดชีวัน ฯ
๏ เมื่อนั้น บรรลัยกัลป์ฤทธิแรงแข็งขัน
เห็นวานรไพรใจฉกรรจ์ กายนั้นใหญ่หลวงมหิมา
ขาวผ่องบริสุทธิ์ทั้งอินทรีย์ ท่วงทีองอาจแกล้วกล้า
มีกุณฑลขนเพชรรจนา เขี้ยวแก้วมาลาอลงการ
กริ้วโกรธขบเขี้ยวเคี้ยวฟัน กุมภัณฑ์ตอบไปด้วยคำหาญ
เหม่เหม่ดูดูไอ้สาธารณ์ เชื้อชาติเดียรัจฉานทรลักษณ์
กูคิดว่าเป็นมหิงสา เมตตาช่วยยกขึ้นจากปลัก
กลับทำโกหกเยื้องยัก เป็นลิงไพรฮึกฮักมาราญรอน
สาอะไรแก่มึงไอ้หน้าขน จะทานทนศักดาไกรสร
บัดเดี๋ยวก็จะยับลงกับกร ด้วยฤทธิรอนกูบัดนี้
ว่าแล้วชักศรขึ้นพาดสาย มุ่งหมายจะล้างกระบี่ศรี
น้าวหน่วงด้วยกำลังฤทธี อสุรีก็ผาดแผลงไป ฯ
๏ ศรชัยนั้นทำอำนาจ เกลื่อนกลาดไม่นับเล่มได้
ให้เสียงสำเนียงเกรียงไกร ล้อมไล่รอบตัววานร ฯ
๏ บัดนั้น คำแหงหนุมานชาญสมร
เผ่นโผนโจนคว้าทั้งสองกร ฉวยรวบเอาศรอสุรา
ได้แล้วก็หักโยนเล่น โลดเต้นร้องเย้ยยักษา
เหตุใดไม่แผลงซ้ำมา นิ่งอยู่ให้ช้าด้วยอันใด
ว่าแล้วผาดแผลงสำแดงฤทธิ์ ทศทิศกัมปนาทหวาดไหว
กวัดแกว่งตรีเพชรดั่งเปลวไฟ เข้าไล่โจมจับอสุรี ฯ
๏ ฉวยเข้าแห่งใดก็ลุ่ยหลุด ไม่รู้ที่จะยุดยักษี
ลื่นเลือกไปทั้งอินทรีย์ ขุนกระบี่ยิ่งกริ้วโกรธา ฯ
๏ เมื่อนั้น บรรลัยกัลป์สิทธิศักดิ์ยักษา
รับรองป้องปัดไปมา อสุราโจมจับวานร ฯ
๏ กลับกลอกโรมรันประจัญรบ หลีกหลบด้วยกำลังชาญสมร
หวดด้วยมหาคทาธร ต้องกายวานรหลายที ฯ
๏ บัดนั้น หนุมานผู้ชาญชัยศรี
มิได้เจ็บช้ำอินทรีย์ ขุนกระบี่ถวิลจินดา
ตัวกูผู้เป็นทหาร องค์พระอวตารนาถา
แต่สังหารหมู่อสุรา มรณาเกลื่อนกลาดดาษไป
ก็ไม่เหมือนไอ้บรรลัยกัลป์ ฤทธิ์มันนั้นมีเป็นไฉน
แต่จู่โจมโถมจับทีใด ก็ลื่นเลือกดั่งไคลในชลธาร
พิเภกว่ามันตั้งกลากิจ ปลุกฤทธิ์ชุบตัวด้วยน้ำว่าน
ก็ไม่ได้ถามให้แจ้งการ ซึ่งจะสังหารอสุรี
ตัวกูจะรีบลอบไป เนินไศลมรกตคีรีศรี
ถามพระทิศไพมุนี เห็นทีจะแจ้งกิจจา
คิดแล้วยอกรขึ้นบังคม พระอิศวรบรมนาถา
สะกดใจร่ายเวทวิทยา อันมหาวิเศษเลิศไกร ฯ
๏ บัดเดี๋ยวก็เป็นวานร สำแดงฤทธิรอนแผ่นดินไหว
ให้อยู่สัประยุทธ์ชิงชัย ตัวนั้นเหาะไปทันที ฯ
๏ ครั้นถึงศาลาอาศรม ประนมกรกราบบาทพระฤๅษี
แจ้งว่าสมเด็จพระจักรี ให้ข้านี้มาล้างอสุรา
ชื่อบรรลัยกัลป์สิทธิศักดิ์ โอรสทศพักตร์ยักษา
ตัวมันนั้นอาบว่านยา ข้าจับก็ลื่นหลุดไป
ทำไฉนฉะนี้พระอาจารย์ จึ่งจะผลาญชีวิตมันเสียได้
พระองค์ผู้ทรงปรีชาไว ขออภัยจงโปรดปรานี ฯ
๏ เมื่อนั้น พระทิศไพมหาฤๅษี
ได้ฟังวานรพาที พระมุนีจะแจ้งด้วยปรีชา
จึ่งยื่นกรไปหยิบเอาฝุ่นทราย มาเรี่ยรายปรายลงที่ตรงหน้า
แล้วจึ่งแกล้งกล่าววาจา ว่าเหวยวานรผู้มีฤทธิ์
ซึ่งเอ็งจะล้างกุมภัณฑ์ จะให้บอกนั้นไม่ชอบกิจ
ด้วยตัวกูผู้เป็นบรรพชิต ตั้งจิตแต่ที่จำเริญฌาน ฯ
๏ บัดนั้น วายุบุตรวุฒิไกรใจหาญ
แจ้งในอุบายพระอาจารย์ ก็ก้มเกล้ามัสการแล้วเหาะมา ฯ
๏ ครั้นถึงซึ่งที่รณรงค์ ก็ลงจากอากาศเวหา
จึ่งคลายพระเวทอันศักดา รูปมายานั้นก็หายไป
ขุนกระบี่จึ่งกำเอาฝุ่นทราย ซัดให้ต้องกายแล้วรุกไล่
ถาโถมโจมจับว่องไว ชิงชัยโรมรันประจัญตี ฯ
๏ เมื่อนั้น จึ่งบรรลัยกัลป์ยักษี
ครั้นวานรโปรยปรายทรายธุลี ติดต้องอินทรีย์วุ่นไป
อันนํ้าว่านซ่านซาบอาบมา จะลื่นเลือกกายาก็หาไม่
ขุนมารตระหนกตกใจ ดั่งใครมาเด็ดเอาชีวัน
แล้วกลับคิดอายเสียดายพักตร์ ขุนยักษ์กริ้วโกรธหุนหัน
ตัวกูก็ชายชาญฉกรรจ์ จะเกรงมือมันก็ใช่ที
ถึงมาตรถ้าตายจะไว้ยศ ให้ปรากฏฟากฟ้าราศี
คิดแล้วแกว่งตระบองอันฤทธี อสุรีโจมจับวานร ฯ
๏ ต่างตีต่างแทงกันสับสน ต่างตนห้าวหาญชาญสมร
ถ้อยทีไม่ลดงดกร ราญรอนกลับกลอกไปมา ฯ
๏ บัดนั้น วายุบุตรวุฒิไกรใจกล้า
รับรองป้องปัดอสุรา โถมเข้าเข่นฆ่าราวี ฯ
๏ เท้าหนึ่งเหยียบเข่าทะยานยุทธ์ มือชิงคทาวุธยักษี
กลอกกลับจับกันในที ขุนกระบี่แทงถูกกุมภัณฑ์
ล้มลงกับพื้นสุธาธาร โผนทะยานเหยียบอกไว้มั่น
กวัดแกว่งตรีเพชรฟอนฟัน ก็สุดสิ้นชีวันด้วยฤทธา ฯ
๏ แล้วตัดเศียรเกล้าขุนมาร ด้วยตรีสุรกานต์คมกล้า
เหาะทะยานผ่านขึ้นยังเมฆา กลับมาที่ประทับโยธี ฯ
๏ ครั้นถึงน้อมเกล้าบังคมทูล นเรนทร์สูรธิราชเรืองศรี
ถวายเศียรบรรลัยกัลป์อสุรี ในที่ท่ามกลางวานร ฯ
๏ เมื่อนั้น พระจักรแก้วสุริย์วงศ์ทรงศร
เห็นเศียรลูกท้าวยี่สิบกร ภูธรชื่นชมด้วยสมคิด
ดั่งได้สมบัติเทวัญ ในฉ้อชั้นวิมานดุสิต
ผิวพักตร์ผุดผ่องพึงพิศ พระทรงฤทธิ์ตรัสชมหนุมาน
มิเสียแรงเป็นลูกพระพาย แยบคายปรีชากล้าหาญ
ใช้ไหนก็ได้ราชการ ความชอบของท่านนี้มากนัก
ถึงจะให้สมบัติทั้งแผ่นดิน เป็นปิ่นไพร่ฟ้าอาณาจักร
ก็ไม่เท่าบำเหน็จที่จงรัก สงครามฆ่ายักษ์แต่ต้นมา
ตรัสแล้วชวนองค์อัครราช นุชนาฏผู้ยอดเสน่หา
ลงจากที่ประทับพลับพลา มาขึ้นบุษบกอำไพ ฯ
๏ ให้เลิกโยธาพลากร ยักษาวานรน้อยใหญ่
โห่ฮึกรีบเร่งกันไป เข้าในพนมพนาลี ฯ
๏ พระชี้ให้องค์วนิดา ทัศนาหมู่วิหคปักษี
กระลุมพูจู่จับสารภี โนรีจับรังเรียงราย
นกแก้วจับเกดจำนรรจา นกคล้าบินเคล้ามาจับขลาย
กระสาจับกิ่งยางทราย นกหว้าจับหวายเป็นคู่เคียง
นกยางจับเยื้องบนยอดยูง หมู่หงส์พาฝูงมาจับเหียง
เค้าโมงจับโมกมองเมียง นกเอี้ยงจับกิ่งอินทนิล
ดุเหว่าบินว่อนมาจับหว้า กระทาจับยอดกระถิน
นกออกจับร้องบนต้นอินทร์ นกขมิ้นบินจับมูกมัน
ไก่ฟ้าถาจับแคฝอย นกเขาจับข่อยคูขัน
สาลิกาจับแก้วพลอดกัน จากพรากผันจับลำพู
นกยูงจับยางฟ้อนหาง นกลางจับเลียบเลียบอยู่
พระองค์ชี้ชวนให้นางดู แล้วเร่งหมู่พยุหบาตรยาตรา ฯ
๏ ครั้นถึงคันธมาศสิงขร หอมกลิ่นเกสรบุปผา
จึ่งตรัสบอกอัคเรศวนิดา พี่ตามเจ้ามาถึงที่นี้
หัสนัยน์ใช้องค์เวสสุกรรม นำเอาเครื่องทรงมาให้พี่
จึ่งได้ลาเพศจากโยคี แรมอยู่ที่นี่หลายวัน
พญาสุครีพฤทธิรอน ถวายหมู่วานรพลขันธ์
ได้ทั้งโยธาชมพูนั้น บรรจบกันทั้งสองนครา
นับถึงเจ็ดสิบเจ็ดสมุทร ล้วนมีฤทธิรุทรแกล้วกล้า
จึ่งได้ยกไปตามวนิดา ล้างโคตรอสุรายี่สิบกร
ตรัสพลางเร่งพลพยุหบาตร ผ่านเขาคันธมาศสิงขร
รอนแรมมาในพนาดร ใกล้นครขีดขินธานี ฯ
๏ บัดนั้น ฝ่ายนิลพัทกระบี่ศรี
แจ้งว่าสมเด็จพระจักรี ผลาญหมู่อสุรีแล้วกลับมา
ถึงด่านนัคเรศขีดขิน ขุนกระบินทร์แสนโสมนัสสา
จึ่งพาวานรโยธา ออกมารับเสด็จพระสี่กร ฯ
๏ ครั้นถึงน้อมเศียรบังคม ด้วยใจชื่นชมสโมสร
ไหว้ทั้งพระลักษมณ์ฤทธิรอน กับสีดาบังอรเทวี ฯ
๏ เมื่อนั้น พระหริวงศ์ทรงสวัสดิ์รัศมี
เห็นนิลพัทมาก็ยินดี ภูมีรีบเร่งพลไป ฯ
๏ บัดนั้น สุครีพผู้มีอัชฌาสัย
น้อมเศียรกราบทูลภูวไนย พระองค์จงได้เมตตา
ขอเชิญเสด็จไปขีดขิน พักพลพานรินทร์ยักษา
ให้หายเหน็ดเหนื่อยเมื่อยล้า จึงค่อยยาตราพลากร ฯ
๏ เมื่อนั้น พระจักรรัตน์แก้วทรงศร
ได้ฟังสุครีพฤทธิรอน ภูธรให้เคลื่อนโยธี ฯ
๏ ครั้นถึงนิเวศน์วังสถาน อันโอฬารด้วยแก้วจำรัสศรี
จึ่งให้หยุดพหลโยธี อยู่ยังที่ท้องสนามจันทน์ ฯ
๏ เมื่อนั้น นวลนางดาราสาวสวรรค์
แจ้งว่าพระองค์ทรงสุบรรณ ยกพวกพลขันธ์กลับมา
ประทับอยู่หน้าพระลาน เยาวมาลย์แสนโสมนัสสา
จึ่งพาฝูงอนงค์กัลยา ออกมารับเสด็จพระจักรี ฯ
๏ ครั้นถึงจึ่งคลานเข้าไป ยังพิชัยรถมณีศรี
น้อมเศียรถวายอัญชุลี เทวีเหลือบเล็งเพ่งพิศ
เห็นพระหริวงศ์ทรงเดช งามลํ้าเทเวศในดุสิต
พระพักตร์ผุดผ่องชวลิต ดั่งรูปทองวิจิตรจำเริญใจ
อันโฉมยงองค์อัครชายา งามยิงนางฟ้าไม่เปรียบได้
แน่งน้อยเสาวภาคย์อำไพ พักตร์เพียงแขไขไม่ราคิน
งามทรงงามองค์งามวิลาศ กิริยามารยาทก็งามสิ้น
ดั่งลอยฟ้าลงมาแดนดิน ควรเป็นปิ่นเกล้าสตรี
สมศักดิ์สมสนองรองบาท พระนารายณ์ธิราชเรืองศรี
ดั่งทองรองรับแก้วมณี เป็นที่สามโลกภิรมยา
แล้วพินิจพิศโฉมพระลักษมณ์ ดวงพักตร์เพียงเทพเลขา
ผิวเหลืองเรืองรองดั่งทองทา วิไลเลิศลักขณาทั้งสามองค์
ยิ่งพิศยิ่งเพลินจำเริญเนตร เยาวเรศเคลิ้มใจใหลหลง
ทั้งฝูงกำนัลนางอนงค์ พิศวงงงงวยไปด้วยกัน ฯ
๏ เมื่อนั้น พระจักรรัตน์แก้วรังสรรค์
เห็นนางดาราวิลาวัณย์ มาบังคมคัลด้วยยินดี
จึ่งมีพระราชบรรหาร ดูก่อนเยาวมาลย์เฉลิมศรี
ตัวท่านกับสนมนารี ค่อยมีสุขหรือประการใด ฯ
๏ เมื่อนั้น นางดาราเยาวยอดพิสมัย
ได้ฟังโองการพระภูวไนย บังคมไหว้สนองพระบัญชา
อันตัวข้าเบื้องบทมาลย์ อยู่สุขสำราญถ้วนหน้า
ด้วยเดชสมเด็จพระจักรา ปกเกล้าเกศาทุกนารี ฯ
๏ เมื่อนั้น พระตรีภูวนาถเรืองศรี
ครั้นเสร็จสนทนาพาที กับดาราเทวีวิไลลักษณ์
จึ่งมีพระราชบรรหาร สั่งลูกพระกาลสิทธิศักดิ์
ตัวท่านผู้จำเริญพักตร์ จงรักษาขีดขินกรุงไกร
กว่าพญาสุครีพจะกลับมา อย่าให้มีอันตรายได้
แล้วจึ่งค่อยกลับคืนไป อยู่ยังเวียงชัยของวานร ฯ
๏ บัดนั้น นิลพัทใจหาญชาญสมร
ได้ฟังบัญชาพระภูธร ยอกรสนองพจมาน
ซึ่งจะให้ข้าพานรินทร์ รักษาขีดขินราชฐาน
ทั้งนี้ตามแต่พระโองการ ผ่านเกล้าจะทรงพระเมตตา ฯ
๏ บัดนั้น สุครีพฤทธิไกรใจกล้า
น้อมเศียรกราบลงกับบาทา ทูลสามกษัตราธิบดี
ขอเชิญเสด็จลีลาศ ไปประพาสมิ่งไม้ในสวนศรี
ขององค์พญาพาลี เป็นที่แสนสุขสถาวร ฯ
๏ เมื่อนั้น พระจักรรัตน์แก้วทรงศร
ได้ฟังลูกพระทินกร ภูธรยินดีปรีดา
จึ่งให้เคลื่อนนิกรโยธี แสนสุรเสนีซ้ายขวา
สุครีพนำเสด็จยาตรา ไปสวนมาลาพานรินทร์ ฯ
๏ ครั้นถึงจึ่งให้หยุดโยธี แสนสุรเสนีทั้งสิ้น
ประทับกับเกยแก้วโกมิน พระทรงศิลป์ชวนองค์บังอร
กับพระอนุชาสุริย์วงศ์ ลงจากบุษบกประภัสสร
สามกษัตริย์ยุรยาตรนาดกร บทจรเข้าสวนมาลา ฯ
๏ เที่ยวชมแถวชั้นรุกขชาติ ดอกเกลื่อนดกกลาดหนั้นหนา
กาหลงกุหลาบกระดังงา การะเกดกรรณิการ์ลำดวน
นมยวงนางแย้มจำปา พันจาพุดจีบหอมหวน
มะลิลามาลุลีนางนวล บางเหล่าบานล้วนสุมามาลย์
ช้องนางช้างน้าวสาวหยุด ช่อตะแบกชาตบุษย์ชูก้าน
พิกุลพวกแก้วเป็นแถวบาน พุดตานพันแต้วจำปี
บุนนาคบานน้อมค้อมผกา รักลารายล้อมสลับสี
ม่วงสนหมู่โศกสารภี ลิ้นจี่ลำเจียกจิกจันทน์
พุมเรียงเพียงร้อยไปห้อยไว้ ลำไยรังยมนมสวรรค์
ปริงรุ่นปรางเรียงเคียงกัน อัญชันแอบช่อชะบาบาน
ทรงเด็ดซึ่งดอกมหาหงส์ ให้ยุพยงผู้ยอดสงสาร
สามกษัตริย์สุขเกษมในอุทยาน ชมสำราญชื่นสำเริงบันเทิงใจ ฯ
๏ จึ่งชวนพระลักษมณ์อนุชา กับสีดาเยาวยอดพิสมัย
เสด็จขึ้นพระตำหนักอำไพ ในสวนอุทยานพาลี ฯ
๏ บัดนั้น ฝ่ายหมู่อสุรศักดิ์ยักษี
ท้าวพญาวานรโยธี ต่างตนยินดีปรีดา
สัพยอกหยอกกันอลวน บ้างเที่ยวไปเก็บผลพฤกษา
ยักษ์ลิงชิงกันเป็นโกลา สำรวลสรวลร่าทั้งทัพชัย
บ้างเล่นปิดตาหาซ่อน วานรวิ่งหนียักษ์ไล่
ตบหัตถ์ผัดล่อวุ่นไป ไพร่นายเป็นสุขสำราญ ฯ
๏ เมื่อนั้น พระจักรกฤษณ์ลือฤทธิ์ทุกทิศาน
ครั้นคํ่ายํ่าสนธยากาล ก็ชวนองค์เยาวมาลย์นางสีดา
เข้าที่สิริไสยาสน์ ร่วมอาสน์ภิรมย์หรรษา
อิงแอบแนบชิดนิทรา ผ่านฟ้าก็เคลิ้มหลับไป ฯ
๏ ครั้นล่วงปัจฉิมราตรี สกุณีเพรียกพร้องเสียงใส
ดุเหว่าร้องเร่งสุริโยทัย เสนาะเสียงไก่แก้วโกกิล
พระพายชายพัดอ่อนอ่อน รำเพยพาเกสรขจรกลิ่น
ฝูงแมลงภู่ภุมริน บินเคล้าเอาซาบสุมามาลย์
ชาวประโคมก็ประโคมฆ้องกลอง ปี่เสนาะเพราะก้องเฉื่อยฉาน
ตื่นจากแท่นแก้วอลงการ ผ่านฟ้าปลุกองค์อรไท ฯ
๏ ชำระสระสรงทรงเครื่อง อร่ามเรืองพักตร์ผ่องดั่งแขไข
ชวนองค์วนิดายาใจ ไปขึ้นบุษบกอันรูจี ฯ
๏ ให้เลิกโยธาวานรินทร์ ออกจากขีดขินบุรีศรี
เข้าในพนมพนาลี ไปโดยวิถีกันดาร ฯ
๏ มาได้สิบห้าโยชน์กึ่ง ถึงป่ารังใหญ่ไพศาล
ตรัสบอกนางสีดายุพาพาล แรกพี่จากสถานกุฎี
มากับเจ้าลักษมณ์อนุชา พบพญาสดายุที่นี่
เจ็บชํ้าลำบากทั้งอินทรีย์ แจ้งข่าวเทวีทุกสิ่งอัน
แล้วให้ธำมรงค์อลงการ์ สกุณาก็ม้วยอาสัญ
พี่ปลงศพเสร็จในวันนั้น ก็พากันติดตามเจ้าไป
ตรัสแล้วเร่งพวกพลากร ยักษาวานรน้อยใหญ่
ข้ามละหานธารท่าพนาลัย รอนแรมมาในหิมวา ฯ
๏ ครั้นถึงโคธาวารี จึ่งให้หยุดโยธีซ้ายขวา
อยู่ยังบริเวณศาลา แล้วชวนสีดายุพาพาล
กับพระอนุชาสุริย์วงศ์ ลงจากบุษบกมุกดาหาร
เสด็จไปสระสรงชลธาร นางกษัตริย์นงคราญก็ตามไป ฯ
๏ สามองค์ย่างเยื้องยุรยาตร งามวิลาศไม่มีที่เปรียบได้
เสด็จลงโสรจสรงชลาลัย ในมหาโคธาวารี ฯ
๏ ชมหมู่โกมุทอุบลมาศ ฝักดอกออกดาษนทีศรี
แดงขาวม่วงขาบเขียวขจี พร้อมมีห้าหมู่ปทุมาลย์
บ้างตูมตั้งรายเต็มดั่งแกล้งแต้ม บ้างผุดแกมแนมชูกอก้าน
บ้างยื่นยอดคลี่แย้มผกากาญจน์ บ้างระบัดกลีบบานอรชร
พระพายชายพัดรำเพยต้อง ละอองโรยโปรยร่วงเกสร
กลิ่นเฟื่องหอมฟุ้งขจายจร ภมรไซ้คลึงซาบเรณูนวล
พระเลือกเด็ดล้วนดอกอันเบิกบาน ให้เยาวมาลย์ยอดมิ่งทรามสงวน
แสนสำราญชื่นเรียงเคียงสำรวล แล้วชี้หัตถ์ตรัสชวนให้ชมปลา
เพียนทองว่ายท่องในท้องธาร แมงภู่พาฝูงพานเข้าแฝงหญ้า
กริมกรายว่ายกรูเป็นหมู่มา สร้อยซ่าลอยเลียบเข้าเล็มไคล
หน้าคนว่ายแข่งตะแคงตัว ปลาบู่แอบบัวอยู่ไหวไหว
นางชมเชยชมสำราญใจ ภูวไนยโสมนัสยินดี ฯ
๏ ครั้นเสร็จชำระสระสรง สามกษัตริย์สุริย์วงศ์เรืองศรี
ก็เสด็จขึ้นจากนัที มาที่บุษบกอลงกรณ์ ฯ
๏ บัดนั้น พิเภกสุครีพชาญสมร
หนุมานนิลนนท์ฤทธิรอน โยธาวานรกุมภัณฑ์
ครั้นพระหริวงศ์ทรงสังข์ เสด็จยังบุษบกฉายฉัน
ท้าวพญาไพร่พลทั้งนั้น ก็ชวนกันลงเล่นคงคา ฯ
๏ บ้างว่ายบ้างดำสับสน วานรเล่นปนกับยักษา
สัพยอกหยอกกันไปมา บันเทิงเริงร่าในนัที
อสุราเก็บฝักบัวกิน หมู่กระบินทร์ฉวยชิงวิ่งหนี
ยักษาเอาก้านบัวตี หยอกกันมี่อึงคะนึงไป ฯ
๏ ครั้นเสร็จซึ่งเล่นสาคร อสุราวานรน้อยใหญ่
ต่างตนต่างแสนสำราญใจ นายไพร่ก็พากันขึ้นมา ฯ
๏ เมื่อนั้น พระจักรรัตน์แก้วนาถา
ประทับร้อนผ่อนพักโยธา อยู่ที่ริมท่าวารี
แสนสุขแสนเกษมสำราญ กับเยาวมาลย์ยอดมิ่งมเหสี
ทั้งหมู่พหลโยธี หายที่ล้าเลื่อยเหนื่อยกาย
พระพายชายพัดอ่อนอ่อน ระงับร้อนซึ่งแสงสุริย์ฉาย
จึ่งเลิกโยธาไพร่นาย บ่ายหน้าไปตามมรคา ฯ
๏ เข้าในพนมพนาวาส ชมสัตว์จตุบาทกลาดป่า
ไกรสรกาสรกิเลนลา เลียงผาเผ่นผาร่าเริง
กวางเมียงหมายคู่คู่แฝง โคแดงโคถึกถึกเถลิง
โตเต้นเต้นคะนองลองเชิง กระทิงเที่ยวเที่ยวเตริงพนาลี
เสือโคร่งตามฟานฟานร้อง ละมั่งมองเลี้ยวหลบหลบหนี
คชสารสารนำกิริณี คชศรีศรีเศวตชมกัน
ทรายทองเที่ยวเล็มเล็มระบัด นรสิงห์สิงหนัดผกผัน
กระต่ายเต้นเต้นโลดพัลวัน กระเห็นเห็นกันแล้ววิ่งมา
หมีบ่นพึมพึมกระหึมเสียง ระมาดเมียงเมียงกินหนามหนา
กระจงแอบแอบริมมรคา ชะนีโหยโหยหาคู่นอน
ชมพลางพลางชี้ฝูงสัตว์ ตรัสบอกวนิดาดวงสมร
แล้วรีบหมู่โยธาพลากร บทจรตามทางพนาลี ฯ
๏ ล่วงพ้นอาศรมพระสระภังค์ ทั้งพระภารัทวาชฤๅษี
ข้ามฝั่งสะโตงนัที ภูมีเร่งรีบพลไป ฯ
๏ ครั้นใกล้อาศรมศาลา พระวสิษฐ์มหาอาจารย์ใหญ่
จึ่งให้หยุดพหลสกลไกร ไว้ที่ชายป่าเนินทราย ฯ
๏ บัดนั้น ฝ่ายคณะดาบสทั้งหลาย
เห็นยักษ์มารเที่ยวพ่านวุ่นวาย ไม่รู้ว่าพระนารายณ์กลับมา
ต่างองค์ตกใจเป็นพ้นคิด ด้วยเคยกลัวฤทธิ์ยักษา
สติไม่เป็นวิญญาณ์ ตัวสั่นหน้าตาลนลาน
บ้างฉวยได้นํ้าเต้าลูกประคำ มือคลำคว้าหาบริขาร
ลางองค์ได้พัดใบตาล โจนทะยานลงจากกุฎี ฯ
๏ วิ่งพะปะกันล้มลุก บุกเข้าป่าชัฏลัดหนี
บ้างแอบชะง่อนคีรี เรียกหากันมี่อึงไป ฯ
๏ เมื่อนั้น พระวสิษฐ์สวามิตรอาจารย์ใหญ่
เห็นคณะฤๅษีชีไพร ตกใจวิ่งวุ่นเป็นโกลา
เหมือนครั้งเมื่อกากนามาร โยคีแตกพ่านเข้าป่า
ให้ฉงนสนเท่ห์ในวิญญาณ์ ก็รีบออกมาจากกุฎี ฯ
๏ หยุดยืนเหลือบเล็งเพ่งพิศ เห็นพระจักรกฤษณ์เรืองศรี
กับพระลักษมณ์นางสีดาเทวี อยู่ที่กลางพวกพลากร
จึ่งเรียกซึ่งหมู่สานุศิษย์ ด้วยจิตชื่นชมสโมสร
ว่าองค์พระรามฤทธิรอน ภูธรเสด็จกลับมา ฯ
๏ เมื่อนั้น พระหริวงศ์องค์นารายณ์นาถา
จึ่งชวนอัคเรศสีดา กับพระอนุชาร่วมชีวี
เสด็จลงจากบุษบกแก้ว อันเพริศแพร้วจำรัสรัศมี
กรายกรย่างเยื้องจรลี ไปยังกุฎีพระนักพรต ฯ
๏ ต่างองค์น้อมเศียรอภิวาท แทบบาทพระมหาดาบส
ทั้งสามงามศักดิ์งามยศ นั่งเป็นหลั่นลดกันมา ฯ
๏ เมื่อนั้น สองพระอาจารย์ฌานกล้า
เห็นสามพระราชนัดดา แสนโสมนัสสาพันทวี
จึ่งกล่าววาจาอันสุนทร ดูก่อนพระรามเรืองศรี
เจ้ารับสัจมาสิบสี่ปี ทรงเพศโยคีไปเดินไพร
บำเพ็ญภาวนามาช้านาน ประมาณจิตกายเป็นไฉน
ลาพรตมานี้ด้วยอันใด สงสัยเป็นพ้นคณนา
อันหมู่โยธาพลากร วานรอสุรศักดิ์ยักษา
นับสมุทรแลสุดสายตา ได้มาแต่ไหนดั่งนี้ ฯ
๏ เมื่อนั้น พระจักรรัตน์แก้วเรืองศรี
จึ่งแถลงแจ้งความพระมุนี เดิมทีหลานพากันไป
จากสัตกูฏสิงขร ถึงโคธาสาครกว้างใหญ่
ก็หยุดอยู่สร้างพรตอดใจ ในที่แทบใกล้คงคา
วันหนึ่งจึ่งน้องทศพักตร์ นางยักษ์ชื่อสำมนักขา
แปลงรูปด้วยฤทธิ์อสุรา เป็นมนุษย์โสภานารี
มาเฝ้าเย้ายวนกวนสวาท ให้สังวาสร่วมรักด้วยยักษี
ฝ่ายข้ามิได้ไยดี มันหยิกตีสีดายุพาพาล
องค์พระอนุชากริ้วโกรธ ทำโทษไม่ล้างสังขาร
ตัดตีนสินมืออีมาร แล้วปล่อยประจานให้สาใจ
ตรีเศียรทูษณ์ขรพี่มัน ยกพวกพลขันธ์พยุห์ใหญ่
หลานผลาญเสียสิ้นไม่เหลือไป แล้วไอ้มารีศเป็นกวางมา
นางสีดาเห็นเป็นพิศวาส ให้ข้าบาทตามไปที่ในป่า
ทศพักตร์จึ่งลักกัลยา ไปไว้ลงกาธานี
ตัวหลานสองคนทนเทวษ เที่ยวตามอัคเรศโฉมศรี
พบสุครีพน้องพญาพาลี จึ่งได้รี้พลพานร
ทั้งชมพูขีดขินบุรินทร์ราช ล้วนองอาจแกล้วหาญชาญสมร
ลาพรตยกพวกพลากร ตามไปราญรอนทศกัณฐ์
ฆ่าเสียตายสิ้นทั้งโคตรมิตร ด้วยศรสิทธิ์พระองค์ประสาทสรรค์
เสร็จศึกอสุรกุมภัณฑ์ จึ่งยกพลขันธ์มาเวียงชัย ฯ
๏ เมื่อนั้น องค์พระมหาอาจารย์ใหญ่
ทั้งคณะโยคีชีไพร ได้ฟังบัญชาพระสี่กร
ว่าฆ่าอสุราสิ้นวงศ์ ต่างองค์ชื่นชมสโมสร
แย้มยิ้มพริ้มพักตร์สถาวร แล้วกล่าวสุนทรวาจา
ครั้งนี้สามโลกจะสิ้นทุกข์ เป็นสุขทั่วไปในแหล่งหล้า
ด้วยพระองค์ผู้ทรงศักดา มาช่วยดับเข็ญให้เย็นใจ
จงจำเริญชันษาเกียรติยศ กำหนดชั่วกัลปาอสงไขย
ครอบครองสวรรยาราไชย อันตรายสิ่งใดอย่าแผ้วพาน ฯ
๏ มาจะกล่าวบทไป ถึงกุขันพรานไพรใจหาญ
มีจิตคิดถึงพระอวตาร ปานดั่งบิตุเรศธิบดี
เพื่อนจึ่งกำหนดใบไม้หล่น ได้สิบสี่หนไม่คลาดที่
สำคัญว่าครบสิบสี่ปี องค์พระจักรีจะกลับมา
กูจะไปคอยท่ายังวาริน รับพระทรงศิลป์นาถา
คิดแล้วก็แต่งกายา จับธนูพาดบ่าแล้วรีบไป ฯ
๏ ครั้นถึงซึ่งที่ประชุมพล ปีนขึ้นบนต้นไม้ใหญ่
ก็เป่าหลอดเรียกพรานไพร ตามซึ่งได้สัญญากัน ฯ
๏ บัดนั้น บริวารพรานป่าพนาสัณฑ์
ได้ยินเสียงหลอดสำคัญ ก็พากันมาต้นมรคา ฯ
๏ บัดนั้น กุขันนายใหญ่ใจกล้า
ครั้นพลมาพร้อมก็ปรีดา จึ่งรีบไปยังท่าสาชล ฯ
๏ เห็นรอยเท้าช้างเท้าม้า รอยพลโยธาสับสน
บรรดาพฤกษาในอารญ หักโค่นเกลื่อนกลาดดาษไป
แต่พินิจพิศเพ่งอยู่เป็นครู่ ดูดูแล้วคิดสงสัย
ใครหนอมาแต่ตำบลใด หลากใจเป็นพ้นคณนา
กูจะไปฟังดูยังอาศรม พระบรมอาจารย์ฌานกล้า
ก็จะแจ้งไม่แคลงวิญญาณ์ คิดแล้วตรงมายังกุฎี ฯ
๏ เหลือบแลเห็นหมู่วานร กับพลนิกรยักษี
เกลื่อนกลาดดาษป่าพนาลี ทั้งรถมณีอำไพ
ให้คิดฉงนสนเท่ห์นัก ยักษาวานรมาแต่ไหน
จะถามพระดาบสให้แจ้งใจ ก็ตรงเข้าไปยังศาลา ฯ
๏ บัดนั้น จึ่งพลวานรกับยักษา
เห็นพรานไพรอื้ออึงคะนึงมา ล้วนถือปืนยาลูกพิษ
เดินตรงเข้าไปยังอาศรม แห่งพระบรมนักสิทธ์
เกรงว่าจะเป็นปัจจามิตร คิดแล้ววิ่งกรูกันออกไป
หยุดยืนขวางทางร้องว่า ไอ้ชาวป่านี้มาแต่ไหน
จึ่งทำอาจองทะนงใจ จะเข้าไปไยในกุฎี
อันองค์สมเด็จพระจักรา สนทนาอยู่ด้วยพระฤๅษี
จงเร่งไปเสียบัดนี้ หาไม่ชีวีจะมรณา ฯ
๏ เมื่อนั้น พระสุริย์วงศ์องค์นารายณ์นาถา
ได้ยินอื้ออึงคะนึงมา ผ่านฟ้าเหลือบเล็งเพ่งพิศ
เห็นนายกุขันนำพล เกลื่อนกล่นกันมาอกนิษฐ์
ชื่นชมด้วยสมพระทัยคิด ทรงฤทธิ์ก็ตรัสเรียกไป ฯ
๏ บัดนั้น กุขันผู้มีอัชฌาสัย
ครั้นแลเห็นองค์พระทรงชัย ดีใจก็วิ่งมาทันที
กอดเบื้องพระบาทแล้วกราบทูล นเรนทร์สูรปิ่นภพเรืองศรี
ข้าจากบทเรศสิบสี่ปี ไม่มีความสุขสักเวลา
วันนี้ได้พบพระทรงสวัสดิ์ ความแสนโสมนัสหนักหนา
ทูลแล้วบังคมนางสีดา กับพระลักษมณ์อนุชาวิลาวัณย์ ฯ
๏ เมื่อนั้น พระกฤษณุรักษ์รังสรรค์
ได้ฟังนายพรานรำพัน ทรงธรรม์มีราชโองการ
ตัวเราสร้างพรตอดใจ ยังหิมวาลัยไพศาล
แล้วต้องไปรบยักษ์มาร แสนยากปิ้มปานจะมรณา
ฝ่ายท่านอยู่หลังยังแจ้งเหตุ พระชนนีเกิดเกศเกศา
กับสองพระศรีอนุชา ค่อยผาสุกหรือประการใด ฯ
๏ บัดนั้น กุขันผู้มีอัชฌาสัย
ได้ฟังบัญชาภูวไนย บังคมไหว้สนองพระวาที
อันพระชนนีธิราช กับพระนุชนาถทั้งสองศรี
อยู่หลังตั้งแต่โศกี ไม่มีความสุขทุกเวลา
อันหมู่เสนาประชากร แสนโศกทุกข์ร้อนถ้วนหน้า
ด้วยองค์สมเด็จพระจักรา อยู่ทุกทิวาราตรีกาล ฯ
๏ เมื่อนั้น พระจักรกฤษณ์ฤทธิ์ล้ำพระสุริย์ฉาน
ได้ฟังกุขันนายพราน บอกเล่าข่าวสารทุกสิ่งไป
ให้คะนึงถึงคุณพระชนนี เพียงจะกลั้นโศกีมิใคร่ได้
ชลเนตรคลอเนตรภูวไนย ระงับไว้แล้วมีวาจา
ดูก่อนคำแหงวายุบุตร ผู้มีฤทธิรุทรแกล้วกล้า
ท่านกับกุขันอันปรีชา จงพากันรีบเข้าไปธานี
ทูลข่าวให้ทราบเบื้องบาท พระมารดาธิราชเฉลิมศรี
กับสองน้องรักร่วมชีวี อย่าให้โศกีร่ำไร
บัดนี้เรากับอนุชา นางสีดาผู้ยอดพิสมัย
กลับมาจากที่เดินไพร ถึงศาลาลัยพระอาจารย์ ฯ
๏ บัดนั้น วายุบุตรวุฒิไกรใจหาญ
กับทั้งกุขันนายพราน รับรสพจมานด้วยปรีดา
ต่างตนน้อมเศียรอภิวาทน์ แทบบาทพระนารายณ์นาถา
ออกจากอาศรมศาลา รีบไปอยุธยาธานี ฯ
๏ มาจะกล่าวบทไป ถึงพระพรตพระสัตรุดเรืองศรี
ครั้นครบกำหนดสิบสี่ปี ไม่เห็นพระจักรีสี่กร
เสด็จกลับคืนเข้ามา ให้เร่าร้อนอุราดั่งต้องศร
ต่างแสนโศกาอาวรณ์ ภูธรแต่ปรับทุกข์กัน
บัดนี้ก็ครบกำหนดแล้ว องค์พระจักรแก้วรังสรรค์
กับพระลักษมณ์นางสีดาวิลาวัณย์ ไม่คืนเขตขัณฑ์ดั่งสัญญา
ตัวเราจะเข้ากองไฟ สิ้นชีวาลัยเสียดีกว่า
อย่าให้ไตรโลกล่วงนินทา ว่าเสียซึ่งสัจปัฏิญาณ
คิดแล้วก็พากันยุรยาตร ลงจากปราสาทฉายฉาน
เสด็จด้วยสนมบริวาร มาสถานนิเวศน์พระชนนี ฯ
๏ ครั้นถึงประณตบทบงสุ์ องค์พระมารดาทั้งสามศรี
ทูลว่าอันตัวของลูกนี้ ได้ให้สัจพระพี่สี่กร
เมื่อไปเชิญเสด็จเข้านิเวศน์ ยังเขตเขาสัตกูฏสิงขร
เป็นคำมั่นโดยธรรม์สถาวร ฝูงเทพนิกรก็แจ้งใจ
บัดนี้ก็ครบสิบสี่ปี พระจักรีจะมาก็หาไม่
ลูกรักจักลาเข้ากองไฟ ให้บรรลัยไปตามสัญญา ฯ
๏ เมื่อนั้น สามพระชนนีเสน่หา
ได้ฟังดั่งจะม้วยชีวา ต่างทรงโศการำพัน ฯ
๏ โอ้เจ้าดวงเนตรของแม่เอ๋ย ไฉนเลยจะม้วยอาสัญ
อันความสัจซึ่งปัฏิญาณกัน วันนั้นต่อหน้าชนนี
พระพี่เจ้าไปเดินหิมเวศ ทรงเพศจรรยาเป็นฤๅษี
ถ้าครบคำรบสิบสี่ปี จะกลับมาบุรีดั่งสัญญา
นี่สิวานรมาแจ้งความ ว่าไปสงครามด้วยยักษา
ถึงทวีปนครลงกา แกวตาก็แจ้งประจักษ์ใจ
อันการณรงค์โรมรัน จะกำหนดคืนวันนั้นไม่ได้
ถ้าเจ้าทั้งสองบรรลัย ที่ไหนแม่จะคงชีวี
ฝ่ายพระรามพระลักษมณ์กลับมา จะสิ้นชีวาทั้งสองศรี
จงงดฟังสักสามราตรี ดีร้ายจะมีข่าวมา ฯ
๏ เมื่อนั้น พระพรตพระสัตรุดนาถา
ฟังสามสมเด็จพระมารดา ชลนาคลอเนตรแล้วทูลไป
ซึ่งตรัสมาทั้งนี้ก็ควรนัก แต่สุดที่ลูกรักจะงดได้
สู้ตายไม่เสียดายชีวาลัย มิให้เสียสัจวาที
ถ้าเชษฐามาถึงพระนคร พระมารดรได้โปรดเกศี
จงแจ้งให้ทราบบาทธุลี ว่าลูกนี้ถวายบังคมลา
ทั้งสามสมเด็จพระแม่เจ้า จงโปรดเกล้าประทานโทษา
ซึ่งได้ผิดพลั้งแต่หลังมา อย่ามีเวราสืบไป
ขอฝากสุริย์วงศ์พงศ์พันธุ์ ฝูงสนมกำนัลน้อยใหญ่
เมตตาช่วยเลี้ยงบำรุงไว้ ให้ได้ความสุขสวัสดี ฯ
๏ เมื่อนั้น องค์พระมารดาทั้งสามศรี
ได้ฟังลูกรักพาที ดั่งหนึ่งชีวีจะมรณา
ต่างองค์ต่างข้อนทรวงร่ำ ครวญคร่ำเศร้าโทมนัสสา
ต่างกอดลูกรักทั้งสองรา โศกาสลบลงพร้อมกัน ฯ
๏ เมื่อนั้น พระพรตพระสัตรุดรังสรรค์
เห็นสามพระมารดาวิลาวัณย์ ทรงกันแสงโศกนิ่งไป
ตกใจสิ้นสมประฤๅดี จะดำรงอินทรีย์ก็ไม่ได้
ต่างองค์ซบพักตร์ลงร่ำไร สลบไปกับบาทพระมารดา ฯ
๏ บัดนั้น ฝูงสนมกรมในซ้ายขวา
ทั้งนางท้าวเถ้าแก่จ่าชา เห็นห้ากษัตราวิลาวัณย์
กันแสงแน่นิ่งไม่ติงกาย ตกใจวุ่นวายตัวสั่น
ก็ร้องไห้เซ็งแซ่ขึ้นพร้อมกัน เสียงสนั่นอื้ออึงคะนึงไป
อุประมาดั่งหนึ่งลมกาล รำเพยพานพัดป่ารังใหญ่
อลหม่านทั้งข้างหน้าข้างใน ไม่เป็นตำบลสนธยา
ลางนางก็เข้านวดฟั้น ประคองคั้นพระบาทซ้ายขวา
บ้างเชิญเครื่องพระสุคนธ์มา ชโลมห้ากษัตราทันที ฯ
๏ เมื่อนั้น องค์พระมารดาทั้งสามศรี
กับพระพรตพระสัตรุดธิบดี ต้องสุคนธ์วารีเย็นใจ
ทั้งแว่วเสียงสำเนียงนางกำนัล ก็พากันฟื้นองค์ขึ้นมาได้
ส้วมสอดกอดสองโอรสไว้ สะอื้นไห้แล้วกล่าววาจา
อันตัวของเจ้าทั้งสี่ เทเวศฤๅษีพร้อมหน้า
ประชุมเชิญให้ไวกูณฐ์มา หวังปราบอสุราสาธารณ์
ในกาลสมัยไตรดายุค ให้โลกเป็นสุขเกษมศานต์
ไฉนจะม้วยชนมาน ไตรดาลจะพึ่งผู้ใด
อันองค์สมเด็จพระเชษฐา จะไม่กลับมาอย่าสงสัย
เจ้าอย่าเร่าร้อนฤๅทัย ดวงใจจงฟังแม่พาที ฯ
๏ เมื่อนั้น พระพรตพระสัตรุดเรืองศรี
ได้ฟังสมเด็จพระชนนี โศกีพ่างเพียงจะวายปราณ
ชลนัยน์คลอคลองนองเนตร แสนเทวษแสนโศกด้วยสงสาร
กราบลงแทบเบื้องบทมาลย์ ผ่านฟ้าจึ่งทูลสนองไป
อันพระองค์ตรัสห้ามด้วยความรัก สุดคิดลูกรักจักอยู่ได้
ซึ่งพระรามเสด็จไปเดินไพร ภูวไนยรับสัจพระบิดา
อันตัวของลูกทั้งสอง ก็ครองสัจสมเด็จพระเชษฐา
ดั่งเหล็กเพชรลิขิตแผ่นศิลา จะให้โลกนินทาก็ใช่ที
สู้ตายจะไว้เกียรติยศ ให้ปรากฏทั่วฟ้าราศี
ทูลแล้วลาองค์พระชนนี เสด็จมายังที่พระลานชัย ฯ
๏ ครั้นถึงจึ่งสั่งสุมันตัน อันเป็นเสนาผู้ใหญ่
ว่าองค์พระตรีภูวไนย ไม่คืนเวียงชัยดั่งสัญญา
ตัวท่านจงปิดทวารวัง แต่งกันไว้นั่งรักษา
อย่าให้สามสมเด็จพระมารดา ออกมายังพระลานรูจี
แล้วจึ่งกองไฟด้วยไม้หอม ให้ประชุมเปลวพร้อมจำรัสศรี
ตัวเราพี่น้องทั้งสองนี้ จะวิ่งเข้าอัคคีให้บรรลัย ฯ
๏ บัดนั้น สุมันตันเสนาผู้ใหญ่
ได้ฟังตระหนกตกใจ ดั่งใครมาเด็ดเอาชีวา
แสนทุกข์แสนโศกแสนเทวษ ยอกรเหนือเกศเกศา
กราบลงแทบเบื้องบาทา โศกาทูลน้องพระจักรี
ถ้าพระองค์สวรรคตแล้ว ดั่งดวงแก้วสิ้นแสงรัศมี
เสนาไพร่ฟ้าประชาชี จะรู้ที่ผันพักตร์ไปพึ่งใคร
อันองค์สมเด็จพระอวตาร จะเสียสัจปัฏิญาณนั้นหาไม่
ข้าบาทสำคัญในใจ ไม่ช้าภูวไนยจะกลับมา
พระองค์จงงดอยู่ก่อน อย่าเพ่อราญรอนสังขาร์
ฟังดูอีกสักเวลา ผ่านฟ้าจงได้ปรานี ฯ
๏ เมื่อนั้น พระพรตพระสัตรุดเรืองศรี
ได้ฟังสุมันตันพาที จึ่งมีบัญชาตอบไป
อันซึ่งท่านรักท่านห้าม สุดความคิดเราจะงดได้
ข้อนี้จนจิตจนใจ ด้วยปัฏิญาณไว้แต่ก่อนมา
แม้นครองกายไว้ก็เสียสัจ เหมือนรักสมบัติแลยศถา
ไม่ซื่อตรงต่อองค์พระพี่ยา โลกาจะทายอัประมาณ
อันคำของเราไม่กลับคืน ยั่งยืนดั่งงาคชสาร
ท่านจงกองเพลิงให้ชัชวาล ในหน้าพระลานอย่าหน่วงไว้ ฯ
๏ บัดนั้น สุมันตันเสนาผู้ใหญ่
ได้ฟังอัดอั้นตันใจ ไม่รู้ที่จะขัดพระวาที
ความรักความเสียดายสุดคิด ร้อนจิตดั่งหนึ่งเพลิงจี่
ถวายบังคมคัลอัญชุลี โศกีพลางเดินออกมา ฯ
๏ ครั้นถึงก็ให้กองกูณฑ์ ด้วยจุณจันทน์เนื้อไม้กฤษณา
ตามมีพระราชบัญชา ทั้งสองกษัตราเลิศไกร ฯ
๏ บัดนั้น ฝ่ายหมู่เสนีน้อยใหญ่
ทั้งหญิงชายชาวเวียงชัย ไพร่ฟ้าพาณิชพราหมณ์ชี
แจ้งว่าทั้งสองสุริย์วงศ์ ผู้พงศ์จักรพรรดิเรืองศรี
จะวิ่งเข้ากองอัคคี ให้สิ้นชีวีวายปราณ
ต่างตนตกใจไม่มีขวัญ พากันแสนโศกด้วยสงสาร
ก็วิ่งมายังหน้าพระลาน อลหม่านไปทั้งกรุงไกร ฯ
๏ แซ่เซ็งด้วยเสียงโศกา ดั่งว่าเกิดกาลพายุใหญ่
ต่างตนกลิ้งเกลือกเสือกไป ไม่เป็นสติสมประดี ฯ
๏ เมื่อนั้น พระพรตพระสัตรุดเรืองศรี
จี่งมีพจนารถวาที สั่งหมู่มนตรีเสนา
วันนี้ตัวเราจะลาตาย ทั้งหลายจงอยู่เป็นสุขา
ขอฝากสามราชมารดา ทั้งหมู่ไพร่ฟ้าประชากร
กว่าพระหริวงศ์ทรงสุบรรณ จะมาแต่อรัญสิงขร
สั่งแล้วย่างเยื้องบทจร จูงกรกันจะเข้ากองไฟ ฯ
๏ บัดนั้น กุขันหนุมานทหารใหญ่
ครั้นมาถึงหน้าพระลานชัย ได้ยินเสียงร้องไห้เป็นโกลา
เห็นพระอนุชาทั้งสอง จะเข้ากองเพลิงแรงแสงกล้า
ตกใจเป็นพ้นคณนา สองนายวิ่งมาทันที ฯ
๏ กุขันเข้ากอดพระสัตรุด วายุบุตรกอดพระพรตเรืองศรี
ยุดไว้ด้วยกำลังอินทรีย์ ท่ามกลางเสนีพลากร
๏ เมื่อนั้น พระพรตพระสัตรุดทรงศร
กริ้วโกรธพิโรธดังไฟฟอน ภูธรเหลือบแลแปรมา
เห็นหนุมานชาญฉกรรจ์ กับนายกุขันพรานป่า
ทั้งสองเข้ายุดกายา จึ่งมีบัญชาถามไป
ดูก่อนวานรกับนายพราน ท่านนี้คิดอ่านเป็นไฉน
ตัวเราจะเข้ากองไฟ จึ่งมายุดไว้ดั่งนี้ ฯ
๏ บัดนั้น กุขันหนุมานกระบี่ศรี
กราบลงด้วยใจภักดี ชุลีกรสนองพระบัญชา
ว่าองค์สมเด็จพระอวตาร ไปสังหารทศพักตร์ยักษา
เสร็จสิ้นสงครามในลงกา ด้วยศักดาเดชภูวไนย
บัดนี้สามกษัตริย์สุริย์วงศ์ เลิกหมู่จตุรงค์น้อยใหญ่
อสุราวานรเกรียงไกร รีบเร่งมาในพนาลี
ถึงอาศรมบทพระวสิษฐ์ กับพระสวามิตรฤๅษี
พอครบกำหนดสิบสี่ปี ตามที่ซึ่งได้สัญญา
กลัวพระองค์จะเข้ากองไฟ บรรลัยสิ้นชีพสังขาร์
แสนทุกข์เร่าร้อนในอุรา จึ่งใช้ข้ามาทูลบทมาลย์ ฯ
๏ เมื่อนั้น สองกษัตริย์สุริยวงศ์มหาศาล
แจ้งข่าวสมเด็จพระอวตาร ยินดีปานได้โสฬส
สิ้นความวิโยคโศกศัลย์ พักตร์ผ่องเพียงจันทร์ทรงกลด
จึ่งกล่าววาจามธุรส ท่านผู้มียศสวัสดี
เราสองครองสัจสุจริต ต่อพระจักรกฤษณ์เรืองศรี
หากว่าท่านมาทันที จึ่งรอดชีวีสถาวร
ตัวเราจะเข้าไปทูลความ พระมารดาทั้งสามให้แจ้งก่อน
ว่าแล้วย่างเยื้องบทจร กรายกรเข้ายังวังใน ฯ
๏ ครั้นถึงเห็นสามพระชนนี แสนทุกข์แสนทวีละห้อยไห้
กราบบาทแล้วทูลทันใด พระองค์อย่าได้โศกา
บัดนี้กุขันกับหนุมาน มาแจ้งการว่าองค์พระเชษฐา
ยกมาประทับโยธา อยู่ยังอาศรมพระมุนี ฯ
๏ เมื่อนั้น องค์พระมารดาทั้งสามศรี
แจ้งว่าพระลักษมณ์พระจักรี กับเทวีสีดายุพาพาล
กลับมาถึงอาศรมบท พระนักพรตผู้ปรีชาหาญ
สระสร่างสว่างร้อนวิญญาณ ปานดั่งนํ้าทิพย์มาเจือใจ
มีความแสนโสมนัสนัก ผิวพักตร์ผ่องเพียงแขไข
ส้วมสอดกอดสองโอรสไว้ อรไทจึ่งกล่าววาจา
วันนี้สิ้นทุกข์สิ้นร้อน สิ้นอาวรณ์เศร้าโทมนัสสา
แม่ลูกผู้ร่วมชีวา จะพากันไปรับพระจักรี ฯ
๏ เมื่อนั้น พระพรตพระสัตรุดเรืองศรี
ก้มเกล้ารับราชเสาวนีย์ ออกมายังที่พระโรงคัล ฯ
๏ ลดองค์ลงเหนือบัลลังก์อาสน์ อันโอภาสพรรณรายฉายฉัน
จึ่งสั่งเสนาสุมันตัน จงจัดพลขันธ์โยธา
ให้พร้อมรถรัตน์อัสดร กุญชรดั้งกันซ้ายขวา
เรากับสมเด็จพระมารดา จะไปรับเชษฐาเข้ากรุงไกร ฯ
๏ บัดนั้น สุมันตันเสนาผู้ใหญ่
ก้มเกล้ารับสั่งพระภูวไนย บังคมไหว้ออกจากพระโรงคัล ฯ
๏ เกณฑ์เป็นกระบวนพยุหบาตร นุ่งห่มโอ่อาจเลือกสรร
กองหน้าใส่เสื้อเครือสุวรรณ ถือปืนลำพันเรียงราย
ถัดมาเหล่าล้วนทวนทอง เสื้อแดงขลิบกรองเฉิดฉาย
ถัดมาเสื้อโหมดแพร้วพราย ถือหอกกรีดกรายกระหยับกร
ขุนช้างขี่ช้างดั้งกัน เลือกล้วนตัวขยันชาญสมร
ขุนม้าขี่ม้าอัสดร อลงกรณ์ด้วยเครื่องอันรูจี
ขุนรถก็เทียบรถทรง องค์พระพี่น้องทั้งสองศรี
รถสามสมเด็จพระชนนี รถประเทียบนารีกำนัล
อันข้าหลวงเดิมทั้งสามกรม ชื่นชมสำรวลสรวลสันต์
ไพร่นายอัดแอแจจัน พร้อมกันคอยเสด็จยาตรา ฯ
๏ บัดนั้น ฝูงอาณาประชาชนถ้วนหน้า
เศรษฐีชีพราหมณ์พฤฒา พ่อค้าพานิชกฎุมพี
แจ้งว่าพระรามพระลักษมณ์ มาถึงสำนักพระฤๅษี
พระพรตพระสัตรุดกับชนนี จะยกโยธีพลากร
ไปรับพระลักษมณ์พระหริวงศ์ กับองค์สีดาดวงสมร
บรรดาหญิงชายชาวนคร สโมสรยินดีปรีดา
บอกกันอื้ออึงคะนึงไป บันเทิงใจสำรวลสรวลร่า
วิ่งรุ่นอุตลุดเป็นโกลา มาคอยตามเสด็จจรลี ฯ
๏ เมื่อนั้น องค์พระมารดาทั้งสามศรี
กับสองโอรสร่วมชีวี ฝูงอนงค์นารีกำนัลใน
ต่างต่างยินดีปรีดา จะได้นิทราก็หาไม่
สรวลระริกซิกซี้มี่ไป จนอุทัยไขศรีเรืองรอง
ดุเหว่าเร้าเร่งพระสุริยัน ไก่แก้วขานขันสนั่นก้อง
ชาวประโคมก็ประโคมฆ้องกลอง สกุณีร่อนร้องไปมา
ห้ากษัตริย์เสด็จยูรยาตร งามวิลาสดั่งเทพเลขา
ออกจากห้องแก้วอลงการ์ มาเข้าที่สรงชลธาร ฯ
๏ สุหร่ายแก้วโปรยปรายดั่งสายฝน ทรงสุคนธาทิพย์หอมหวาน
สามพระชนนีนงคราญ ทรงภูษาก้านกระหนกพัน
สไบกรองทองแล่งฉลุลอย ตาบสร้อยเพชรประดับทับทิมคั่น
สองโอรสาวิลาวัณย์ ทรงสนับเพลาอันอลงกรณ์
ภูษิตพื้นม่วงเขียวขำ กินนรรำเชิงรูปไกรสร
ชายแครงชายไหวอรชร ตาบทิศสร้อยอ่อนทับทรวง
ต่างทรงสังวาลพาหุรัด ทองกรจำรัสโชติช่วง
ธำมรงค์สิบนิ้วชิงดวง มงกุฎแก้วรุ้งร่วงกุณฑลพราย
ห้อยพวงมาลัยดอกไม้มาศ กรรเจียกจรโอภาสฉานฉาย
เสด็จจากแท่นแก้วพรรณราย ฝูงกำนัลทั้งหลายก็ตามมา ฯ
๏ เมื่อนั้น พระพรตสุริย์วงศ์กนิษฐา
ครั้นถึงเกยแก้วอลงการ์ ก็เชิญพระมารดาทั้งสามองค์
ขึ้นทรงมหาพิชัยรถ อลงกตแวววามงามระหง
พร้อมหมู่นางกษัตริย์สุริย์วงศ์ รถอนงคกำนัลเรียงราย
แล้วพระพี่น้องทั้งสองศรี ขึ้นทรงรถมณีฉานฉาย
ให้กุขันหนุมานสองนาย นำพลนิกายดำเนินจร ฯ
๏ รถเอยห้ารถทรง อลงกตเนาวรัตน์ประภัสสร
งามดุมงามกงงามงอน งามแปรกแอกอ่อนช้อยชด
งามบุษบกบันปราลี มุขสี่งามแสงมรกต
งามสินธพเทียมราชรถ งามย่างเป็นพยศกรีดกราย
งามนายสารถีขี่ขับ งามประดับเครื่องสูงชุมสาย
งามแถวธงริ้วทิวราย งามพวกกลองตะพายประโคมครึก
งามเสียงแตรงอนแตรฝรั่ง งามฆ้องปี่ดังก้องกึก
งามประเทียบเรียบกันพันลึก งามพลโห่ฮึกอึงอล
งามหมู่ช้างดั้งช้างกัน งามม้าแซงกั้นกุลาหล
งามชอุ่มคลุ้มแสงพระสุริยน งามพลเร่งรีบกันไป ฯ
๏ เดินทางหว่างทุ่งวุ้งเขา ข้ามลำเนาห้วยละหานธารใหญ่
ล่วงด่านผ่านมรคาลัย มิได้พักพลโยธา ฯ
๏ ครั้นใกล้อาศรมพระมุนี เห็นกระบี่กับหมู่ยักษา
ยวดยานม้ารถคชา ทั้งพวกพรานป่าพนาดร
ตั้งอยู่ตามเหล่าตามกองกัน แน่นนันต์แนวเนินสิงขร
จึ่งให้หยุดโยธาพลากร ชายดอนแทบท่าวารี ฯ
๏ แล้วเสด็จจากราชรัถา เชิญพระมารดาทั้งสามศรี
ลงจากรถแก้วมณี ไปยังกุฎีพระนักธรรม์ ฯ
๏ เมื่อนั้น พระหริวงศ์องค์นารายณ์รังสรรค์
กับพระลักษมณ์นางสีดาวิลาวัณย์ ครั้นเห็นสามราชมารดา
กับพระพรตพระสัตรุดสุริย์วงศ์ ต่างองค์แสนโสมนัสสา
ก็พากันเสด็จออกมา รับห้ากษัตริย์ทันที ฯ
๏ ต่างน้อมเศียรเกล้าบังคมบาท พระชนนีธิราชทั้งสามศรี
ยังที่พ่างพื้นปถพี ข้างหน้ากุฎีพระอาจารย์ ฯ
๏ เมื่อนั้น นางเกาสุริยายอดสงสาร
ลดองค์ลงกอดพระอวตาร เยาวมาลย์รับขวัญลูกรัก
โฉมนางสมุทรนวลหง อุ้มองค์สีดาขึ้นใส่ตัก
นางไกยเกษียุพาพักตร์ กอดองค์พระลักษมณ์ลูกยา
ห้ากษัตริย์โอรสคำรพกัน โดยอันดับน้องแลเชษฐา
ต่างองค์ยินดีปรีดา พักตราผ่องเพียงจันทร ฯ
๏ นางเกาสุริยาเทวี ถามพระจักรีทรงศร
ตัวเจ้ารับสัจพระบิดร บทจรออกจากกรุงไกร
ทั้งสามทรงเพศเป็นดาบส สร้างพรตภาวนาในป่าใหญ่
เหตุผลต้นปลายประการใด จึ่งข้ามไปถึงเกาะลงกา ฯ
๏ เมื่อนั้น พระรามสุริย์วงศ์นาถา
น้อมเศียรสนองพระวาจา ลูกนี้พากันบทจร
ไปถึงโคธาชลาลัย เข้าอาศัยอาศรมที่สิงขร
รักษาพรตกรรม์นิรันดร ถาวรโดยเพศโยคี
ไอ้ทศกัณฐ์ขุนยักษ์ มาลอบลักสีดาโฉมศรี
จึ่งต้องลาพรตจากชี ตามไปราวีอสุรา
ได้ยากลำบากเป็นสุดคิด ปิ้มชีวิตจะม้วยสังขาร์
ครั้งหนึ่งไมยราพเป่ายา สะกดพาลูกไปถึงบาดาล
หากวายุบุตรตามทัน ฆ่ามันเสียด้วยกำลังหาญ
ตัวลูกจึ่งไม่วายปราณ ได้กลับมาทำการต่อตี
ฝ่ายองค์พระลักษมณ์ออกยงยุทธ์ ก็ต้องเทพอาวุธยักษี
ถึงห้าครั้งแต่ม้วยชีวี หากมีผู้แก้จึ่งรอดมา ฯ
๏ เมื่อนั้น องค์พระชนนีเสน่หา
ได้ฟังสมเด็จพระลูกยา พรรณนาทุกข์ยากลำบากใจ
ให้คิดสงสารเป็นพ้นนัก นงลักษณ์ไม่กลั้นโศกได้
ชลเนตรคลอเนตรอรไท สะอื้นไห้ทั้งสามพระชนนี ฯ
๏ คลายโศกจึ่งตรัสแก่สีดา แก้วตาของแม่เฉลิมศรี
ตัวเจ้าจงรักภักดี ต่อพระสามีสี่กร
อุตส่าห์ตามไปปรนนิบัติ ในป่าชัฏเนินแนวสิงขร
จนตกไปลงกาพระนคร ได้ความทุกข์ร้อนเวทนา ฯ
๏ เมื่อนั้น นางสีดาเยาวยอดเสน่หา
กราบลงแทบเบื้องบาทา กัลยาสนองพระวาที
ลูกโดยเสด็จพระทรงจักร พิราพขุนยักษ์นั้นลักหนี
องค์พระหริรักษ์จักรี ตามผลาญอสุรีบรรลัยลาญ
แล้วไปอยู่ยังโคธา มารีศอสุราใจหาญ
แปลงเป็นกวางทองโอฬาร ข้าวอนผ่านฟ้าให้ตามไป
ภายหลังจึ่งท้าวทศพักตร์ ลักลูกไปกรุงลงกาได้
ได้ความชอกชํ้าระกำใจ ทุกข์เทวษไม่วายโศกี
สุดคิดจึ่งผูกคอตาย พอลูกพระพายเรืองศรี
ไปทันแก้ลงทันที กระบี่แจ้งข่าวพระจักรา
ว่ายกโยธาวานร ตามมาราญรอนยักษา
จึ่งอุตส่าห์ครองกายา หาไม่ชีวาจะบรรลัย
บรรดาหญิงในไตรดาล จะอัประมาณเหมือนข้านี้หาไม่
ทูลพลางสะท้อนถอนใจ อรไทซบพักตร์ลงโศกี ฯ
๏ เมื่อนั้น องค์พระมารดาทั้งสามศรี
ฟังพระสุณิสาพาที เล่าที่ทุกข์ยากแต่หลังมา
ให้คิดสงสารเป็นพ้นนัก นงลักษณ์ลูบหลังลูบหน้า
รับขวัญแล้วกล่าววาจา แก้วตาดั่งดวงฤทัย
ทั้งนี้เป็นกรรมแต่ปางหลัง ร้อยชั่งแม่อย่าละห้อยไห้
อันทองนพคุณอำไพ ถึงตกไหนก็ไม่ราคี
เจ้าก็เป็นมารดาสุราฤทธิ์ จะช่วยพระจักรกฤษณ์เรืองศรี
บำรุงโลกาธาตรี ให้มีความสุขสำราญ
จึ่งเผอิญดลใจทศพักตร์ ด้วยโคตรยักษ์จะสิ้นสังขาร
แต่นี้โลกาสุธาธาร จะคลายร้อนรำคาญไม่มีภัย
ด้วยเดชสมเด็จพระหริวงศ์ ผู้ทรงศักดาแผ่นดินไหว
ต้องโองการเจ้าภพไตร ซึ่งเชิญให้ไวกูณฐ์มา
แล้วตรัสแก่องค์พระลักษมณ์ ลูกรักได้ยากหนักหนา
จงรักภักดีต่อพี่ยา สู้เสียชีวาอินทรีย์ ฯ
๏ เมื่อนั้น พระพรตพระสัตรุดเรืองศรี
น้อมเศียรถวายอัญชุลี ทูลพระจักรีสี่กร
แต่น้องไกลบาทคลาดมา จากมหาสัตกูฏสิงขร
นับวันคอยท่าพระภูธร โศกาอาวรณ์ไม่เว้นวัน
ครั้นครบคำรบสิบสี่ปี ไม่เห็นพระจักรีรังสรรค์
กลับคืนนิเวศน์วังจันทน์ เหมือนดั่งทรงธรรม์สัญญาไว้
น้องจะเข้ากองไฟให้ตาย พอลูกพระพายทหารใหญ่
กับนายกุขันพรานไพร เข้าไปยุดไว้ทันที
หาไม่จะม้วยชีวาตม์ ไหนจะได้รองบาทบทศรี
ทีนี้สิ้นทุกข์สิ้นโศกี ดั่งน้องนี้ได้ผ่านเมืองฟ้า ฯ
๏ เมื่อนั้น พระตรีภพลบโลกนาถา
ได้ฟังทั้งสองอนุชา จึ่งมีวาจาอันสุนทร
อันตัวของพี่ที่จากไป ก็ร้อนใจดั่งต้องแสงศร
ด้วยคิดถึงสามพระมารดร ทั้งอาวรณ์ถึงเจ้าไม่เว้นวัน
เกลือกจะล่วงเกินปีที่สัญญา สององค์อนุชาจะอาสัญ
ครั้นสำเร็จล้างเหล่าอาธรรม์ ก็พากันเร่งรีบมาธานี
ทั้งนี้เป็นบุญของเราแล้ว น้องแก้วผู้ดวงใจพี่
เจ้าก็ครองสัตยาวาที พี่ก็บำรุงสัจพระบิดา
จึ่งได้กลับมาเห็นหน้ากัน ด้วยความสัจเรามั่นหนักหนา
พระเกียรติจะอยู่ชั่วกัลปา กว่าจะสิ้นฟ้าสุธาธาร ฯ
๏ เมื่อนั้น นางไกยเกษียอดสงสาร
จึ่งตรัสแก่องค์พระอวตาร แม่รักเจ้าปานดวงใจ
เหมือนหนึ่งบังเกิดในครรภ์ จะฉันทาพ่อนั้นก็หาไม่
เหตุนี้ชะรอยเทพไท แกล้งเข้าดลใจมารดา
เผอิญขอสัจพระบิตุเรศ ให้ดวงเนตรแม่ต้องไปเดินป่า
จนพระองค์ปลงชีพชีวา โทษาทั้งนี้ใหญ่นัก
ถึงจะแล่ฟันหั่นรอน ตัดเศียรตัดกรด้วยคมจักร
ก็ตามแต่พระทัยของลูกรัก จะก้มพักตร์รับโทษพระอวตาร
ขอเชิญพ่อไปครองสมบัติ ในเศวตฉัตรฉายฉาน
บำรุงโลกาสุธาธาร ให้สำราญจำเริญสวัสดี ฯ
๏ เมื่อนั้น พระสุริย์วงศ์องค์นารายณ์เรืองศรี
ได้ฟังสมเด็จพระชนนี น้อมเศียรชุลีแล้วทูลไป
ซึ่งตัวลูกต้องเดินดง จะน้อยใจพระองค์ก็หาไม่
เหตุด้วยเทวาสุราลัย ประชุมเชิญให้ไวกูณฐ์มา
บำรุงโลกาธาตรี ล้างเหล่าอสุรีริษยา
แม้นอยู่ครอบครองพารา ไหนจะได้เข่นฆ่ากุมภัณฑ์
พระชนนีอย่าแหนงแคลงจิต ลูกไม่คิดรังเกียจเดียดฉันท์
ทูลแล้วลาสองพระนักธรรม์ แปดกษัตริย์พากันออกไป ฯ
๏ ถึงที่ประทับโยธี พร้อมหมู่เสนีน้อยใหญ่
เสด็จเหนือบุษบกอำไพ ภูวไนยจึ่งมีบัญชา
สั่งพญาสุครีพสุมันตัน กับพิเภกกุมภัณฑ์ยักษา
พรุ่งนี้เราจะเข้าพารา จงเตรียมโยธาพลากร ฯ
๏ บัดนั้น สามนายทหารชาญสมร
รับสั่งพระองค์ทรงฤทธิรอน ชุลีกรแล้วพากันออกไป ฯ
๏ สุมันตันก็จัดโยธี ตามที่กระบวนพยุห์ใหญ่
สรรพทั้งรัถาอาชาไนย พร้อมพวกพลไกรอยุธยา
ให้พระพรตพระสัตรุดสุริย์วงศ์ เป็นจอมจตุรงค์เดินหน้า
สุครีพผู้มีปรีชา ก็จัดโยธาวานร
ทั้งชมพูขีดขินนคเรศ อันเรืองเดชดั่งพญาไกรสร
เข้ากองหลวงโดยเสด็จจร องค์พระสี่กรธิบดี
พิเภกก็จัดพลยักษ์ ให้องค์พระลักษมณ์เรืองศรี
เป็นจอมอสุรโยธี ตามมณีบุษบกอลงการ
กองหลังนั้นนายกุขัน คุมพรานชาญฉกรรจ์แกล้วหาญ
เป็นหมู่หมวดเพียบพื้นสุธาธาร อลหม่านเอิกเกริกเป็นโกลา ฯ
๏ เมื่อนั้น แปดกษัตริย์สุริย์วงศ์นาถา
ครั้นรุ่งสางสร่างแสงพระสุริยา เสด็จมาเข้าที่สรงชล ฯ
๏ ต่างชำระสระสนานสำราญกาย สุหร่ายแก้วโปรยปรายดั่งสายฝน
ทรงสุคนธารสเสาวคนธ์ ปรุงปนเรณูสุมามาลย์
ฝ่ายพระโอรสสี่องค์ สอดทรงสนับเพลาเครือก้าน
ภูษาต่างสีอลงการ ชายไหวทองประสานชายแครง
สามพระชนนีกับสีดา ทรงพระภูษาเครือแย่ง
สะอิ้งองค์เนาวรัตน์ลายแทง สไบกรองทองแล่งลอยดวง
ต่างทรงสร้อยสนสังวาลวัลย์ ตาบทิศกุดั่นรุ้งร่วง
ประดับถันบานพับทับทรวง พาหุรัดโชติช่วงทองกร
สอดใส่ธำมรงค์มงกุฎเพชร กุณฑลเก็จจอนแก้วประภัสสร
งามสง่างามทรงอรชร กรายกรตามกันมาขึ้นรถ ฯ
๏ บุษเอยบุษบกแก้ว แสงพรายลายแพร้วอลงกต
บัลลังก์ตั้งลอยชั้นลด เครือขดทาบเคียงเรียงราย
รถซึ่งพระน้องทรงทั้งสาม แอกงอนอ่อนงามเฉิดฉาย
ม้าเทียบเร็วทัดม้าพระพาย ธงปลายงอนปลิวเป็นทิวงาม
รถสามชนนีอนงค์นาฏ แสงม่านเครือมาศเรืองอร่าม
รถประเทียบเรียบทางป่าระนาม เนื่องติดกันตามเสด็จจร
เครื่องสูงบังแทรกชุมสาย สลับลายเลื่อมรัตน์ประภัสสร
ปี่ฆ้องกลองขานแตรงอน เสียงสะเทือนสะท้อนพนมวัน
ม้าแซงแข่งเสียดคชสาร ทวยหาญขานโห่บันลือลั่น
ผงคลีมืดคลุ้มชอุ่มควัน ต่างกองตามกันรีบไป ฯ
๏ เดินทางตามหว่างพนาเวศ ข่ามเขตห้วยธารผ่านไศล
ก็ลุถึงอยุธยากรุงไกร ล่วงเข้ายังในทวารา ฯ
๏ บัดนั้น ประชาชนหญิงชายถ้วนหน้า
ทั้งเศรษฐีชีพราหมณ์พฤฒา บรรดามาคอยเสด็จพระสี่กร
เห็นรถพระพรตพระสัตรุด พลเพียงสายสมุทรไม่หยุดหย่อน
ล่วงเข้ามาในพระนคร แล้วรถพระมารดรทั้งสามองค์
ถัดมาบุษบกพระนารายณ์ กับโฉมฉายสีดานวลหง
งามเพียงรถทินกรทรง วานรจตุรงค์ล้อมมา
ต่างตนน้อมเศียรอภิวาท โปรยปรายมาลาชบุปผา
อวยชัยให้พรพระจักรา อื้ออึงโกลาทั้งธานี
ครั้นมาถึงทัพพระลักษมณ์ ล้วนเหล่าอสุรศักดิ์ยักษี
ต่างตนตกใจไม่สมประดี วิ่งหนีล้มลุกวุ่นไป ฯ
๏ เมื่อนั้น พระสุริย์วงศ์ทรงภพแผ่นดินไหว
ครั้นถึงเกยแก้วแววไว ประทับไว้แล้วสั่งเสนา
อันหมู่วานรทวยหาญ ให้อยู่อุทยานฝ่ายขวา
สวนซ้ายนั้นพวกอสุรา พรานป่าให้อยู่ในธานี
จงแต่งโภชนาเมรัย เป็ดไก่แกล้มกับปิ้งจี่
เลี้ยงดูหมู่พหลโยธี พร้อมที่ท่ามกลางพระนคร ฯ
๏ สั่งแล้วเสด็จยุรยาตร จากเกยนพมาศประภัสสร
แปดกษัตริย์ย่างเยื้องบทจร กรายกรขึ้นปราสาทรัตนา ฯ
๏ บัดนั้น สุมันตันผู้มียศถา
ก็จัดที่พักพลโยธา โดยราชบัญชาภูวไนย
แล้วสั่งนายเวรให้หมายบอก แก่นางวิเสทนอกน้อยใหญ่
ให้แต่งโภชนาเมรัย มาเลี้ยงไพร่พลโยธี ฯ
๏ บัดนั้น นางท้าววิเสททั้งสี่
แจ้งหมายรับสั่งเสนี จ่ายของอึงมี่เป็นโกลา
บ้างหุงบ้างต้มคั่วเจียว ถกเขมรเป็นเกลียวพร้อมหน้า
ปิ้งจี่ทอดมันแลน้ำยา ยำพล่าเมรัยชัยบาน
ผลไม้เป็ดไก่แกล้มกับ สำรับทั้งของคาวของหวาน
จัดแจงแต่งใส่โตกพาน แล้วให้พนักงานยกไป ฯ
๏ บ้างแบกบ้างหามตามกัน จีนหามเหล้ากลั่นตุ่มใหญ่
ตั้งไว้ที่หน้าพระลานชัย เกลื่อนไปล้วนของอันโอชา ฯ
๏ บัดนั้น หมู่กระบี่รี้พลยักษา
ทั้งพวกพรานไพรบรรดามา พร้อมหน้ากินเลี้ยงด้วยกัน
พรานรินใส่จอกส่งให้ ลิงกลั้นใจดื่มหัวสั่น
แล้วเวียนไปให้กุมภัณฑ์ บ้างลงนิ้วกันทำที
พวกลิงยิ่งกินก็ยิ่งเมา เย้าหยอกหลอกเหล่ายักษี
ทั้งหมู่พรานป่าพนาลี เต้นรำอึงมี่วุ่นไป
ชิงแกล้มชิงกับกันสับสน บ้างรากท้นไม่สมประดีได้
ฉวยผ้าคว้านางวิเสทไว้ หลอกให้หัวร่อกันเฮฮา ฯ
๏ เมื่อนั้น สามพระชนนีเสน่หา
ครั้นพระหริวงศ์กลับมา สิ้นความโศกาอาวรณ์
ราตรีเข้าที่ไสยาสน์ เรียงอาสน์ภิรมย์สโมสร
คิดการอภิเษกพระสี่กร จะให้ผ่านพระนครสืบไป
สามองค์ตริตรึกปรึกษา จนจันทราเลี้ยวลับเหลี่ยมไศล
ดารากรอ่อนแสงอำไพ อโณทัยไขศรีเรื่อรอง
ไก่แก้วโกกิลส่งเสียง สำเนียงประโคมยามกึกก้อง
หมู่แมลงผึ้งภู่วู่ร้อง เชยซาบละอองสุมามาลย์ ฯ
๏ สามนางเสด็จยุรยาตร จากห้องปราสาทมุกดาหาร
งามดั่งมเหสีมัฆวาน ออกพระโรงโอฬารข้างใน ฯ
๏ พร้อมหมู่สนมกำนัล สุริย์วงศ์พงศ์พันธุ์น้อยใหญ่
ชุลีกรเกลื่อนกลาดดาษไป อรไทจึ่งมีเสาวนีย์
ตรัสสั่งพระพรตสุริย์วงศ์ ว่าพระภุชพงศ์เรืองศรี
กับพระลักษมณ์นางสีดาเทวี มาถึงบุรีภิรมยา
แม่จะมอบไอศูรย์เศวตฉัตร สืบวงศ์จักรพรรดินาถา
เจ้าจงประชุมเสนา ให้โหราหาฤกษ์สถาวร ฯ
๏ เมื่อนั้น พระพรตสุริย์วงศ์ทรงศร
ก้มเกล้ารับสั่งพระมารดร บทจรออกพระโรงด้วยยินดี ฯ
๏ ครั้นถึงจึ่งมีบัญชา สั่งขุนโหราทั้งสี่
ว่าสามสมเด็จพระชนนี จะตั้งพิธีมงคลการ
ราชาภิเษกพระหริรักษ์ เป็นปิ่นปักจรรโลงราชฐาน
ตัวท่านผู้ปรีชาชาญ จงหาฤกษ์ศุภวารเวลา ฯ
๏ บัดนั้น ขุนโหรผู้มียศถา
ก้มเกล้ารับราชบัญชา จับกระดานชนวนมาทันที
ตั้งจุลศักราชสองสถาน บวกลบคูณหารตามที่
ขับไล่ใส่สอบทุกคัมภีร์ โดยศรีชันษาพยากรณ์
แล้วเอาชะตาเมืองเข้าเปรียบ เทียบกับชะตาพระทรงศร
ตั้งองค์อัฏฐเคราะห์โคจร ถาวรสถิตเป็นมิตรกัน
เห็นพร้อมแล้วกราบบาทบงสุ์ ทูลองค์พระพรตรังสรรค์
ว่าขึ้นสามคํ่าวันจันทร์ สิบหกชั้นฤกษ์สี่ดีนัก
จะทำการราชาภิเษก ถึงที่เอกองค์พญาจักร
มีแต่จำเริญสิริลักษณ์ เป็นหลักโลกาธาตรี ฯ
๏ เมื่อนั้น พระพรตสุริย์วงศ์เรืองศรี
ได้ฟังโหราธิบดี จึ่งมีพระราชบัญชา
ตรัสสั่งหัวหมื่นตำรวจใน จงไปหาพิเภกยักษา
อันเป็นดวงเนตรพระจักรา เข้ามายังท้องพระโรงคัล ฯ
๏ บัดนั้น จึ่งขุนตำรวจคนขยัน
รับสั่งพระองค์วงศ์เทวัญ ถวายอัญชุลีแล้วรีบไป ฯ
๏ ครั้นถึงพิเภกขุนมาร ก้มคลานเข้าไปประนมไหว้
แจ้งว่าพระพรตยศไกร ให้หาท่านไปบัดเดี๋ยวนี้ ฯ
๏ บัดนั้น พญาพิเภกยักษี
แจ้งรับสั่งน้องพระจักรี อสุรีก็รีบเข้ามา ฯ
๏ ครั้นถึงจึ่งประณตบทบงสุ์ พระพรตสุริย์วงศ์กนิษฐา
ในที่ท่ามกลางเสนา คอยฟังบัญชาพระทรงธรรม์ ฯ
๏ เมื่อนั้น พระพรตรุ่งฟ้านราสรรค์
เห็นพญาพิเภกกุมภัณฑ์ จึ่งมีบัญชาตรัสไป
บัดนี้สมเด็จพระชนนี จะตั้งพิธีมงคลใหญ่
อภิเษกพระตรีภูวไนย เสวยมไหสวรรยา
โหราให้ฤกษ์กำหนดวัน พร้อมกันทั้งซ้ายฝ่ายขวา
ตัวท่านผู้มีปรีชา จงพิจารณาดูให้ดี ฯ
๏ บัดนั้น พญาพิเภกยักษี
รับสั่งถวายอัญชุลี ดูโดยคัมภีร์อันชำนาญ
ก็แจ้งดั่งหนึ่งทิพเนตร สังเกตไม่พักคูณหาร
จึ่งกราบทูลน้องพระอวตาร การนี้ไม่มีราคิน
อันฤกษ์ซึ่งโหรถวายนั้น สารพันจะดีพร้อมสิ้น
ทั้งองค์สมเด็จอมรินทร์ ผู้ปิ่นสรวงสวรรค์ชั้นฟ้า
จะพาฝูงเทพนิกร กับนางอัปสรถ้วนหน้า
ลงมาอวยชัยพระจักรา เป็นมหามงคลสวัสดี ฯ
๏ เมื่อนั้น พระพรตสุริย์วงศ์เรืองศรี
ได้ฟังพิเภกอสุรี ยินดีจึ่งสั่งสุมันตัน
จงจัดพระมหาปราสาท ให้โอภาสดั่งหนึ่งวิมานสวรรค์
เตรียมเครื่องพิธีครบครัน ให้ทันศุภวารเวลา
แล้วไปนิมนต์พระอาจารย์ พระวสิษฐ์ทรงญาณฌานกล้า
ทั้งพระสวามิตรสิทธา กับคณะมหาโยคี
สั่งเสร็จก็เสด็จยุรยาตร จากบัลลังก์อาสน์มณีศรี
ขึ้นเฝ้าสมเด็จพระชนนี ยังที่ปราสาทข้างใน ฯ
๏ บัดนั้น สุมันตันเสนาผู้ใหญ่
ก็ออกจากท้องพระโรงชัย ตรงไปยังที่ศาลา ฯ
๏ ให้เขียนหมายบอกเจ้าพนักงาน ทั้งทหารพลเรือนซ้ายขวา
ตามมีพระราชบัญชา น้องพระจักราธิบดี ฯ
๏ บัดนั้น เวียงวังคลังนาทั้งสี่
แจ้งหมายเกณฑ์กันเป็นโกลี ไปทำตามที่พนักงาน ฯ
๏ กรมวังก็จัดปราสาท ผูกม่านเครือมาศฉายฉาน
ปูพรมสุจหนี่อลงการ ห้อยพวงกุสุมามาลย์มาลี
แล้วตั้งภัทรบิฐอุทุมพร ลาดหนังไกรสรราชสีห์
ปักเศวตฉัตรรูจี กลศสังข์ตั้งที่ทั้งแปดทิศ
บายศรีแก้วกาญจน์นพมาศ โอภาสด้วยมณีโลหิต
แว่นวิเชียรเทียนทองชวลิต ครบเครื่องพิธีปราบดา
ตำรวจตั้งโรงมณฑปสรง ห้ายอดสูงส่งพระเวหา
ทั้งนํ้าในปัญจคงคา เอามาเตรียมไว้ทุกประการ
ภายใต้ไว้ท่อสุวรรณมาศ สำหรับราชมุรธาภิเษกสนาน
แต่งสรรพประดับโอฬาร งามแม้นวิมานเทวัญ ฯ
๏ บัดนั้น ฝ่ายขุนธรรมการคนขยัน
ออกจากพระนิเวศน์วังจันทน์ พากันตรงไปยังกุฎี ฯ
๏ ครั้นถึงประณตบทบงสุ์ สององค์พระมหาฤๅษี
แจ้งว่าสามราชชนนี จะทำพิธีมงคลการ
อภิเษกสมเด็จพระจักรา ให้ผ่านอยุธยาราชฐาน
นิมนต์พระองค์ผู้ทรงญาณ กับพวกบริวารเข้าไป ฯ
๏ เมื่อนั้น พระวสิษฐ์สวามิตรอาจารย์ใหญ่
ทั้งคณะโยคีชีไพร มีใจยินดีปรีดา
ต่างนุ่งเปลือกไม้คากรอง ครองหนังเสือเหลืองเฉียงบ่า
พากันออกจากศาลา ตรงมายังราชธานี ฯ
๏ ครั้นถึงจึ่งขึ้นปราสาท อันโอภาสจำรัสรัศมี
นั่งอาสน์สำหรับโยคี โดยที่อันดับเรียงกัน ฯ
๏ มาจะกล่าวบทไป ถึงองค์เจ้าตรัยตรึงศ์สวรรค์
เสด็จเหนือทิพอาสน์พรายพรรณ ในลดาวัลย์สถาวร
แจ้งว่าจะราชาภิเษกสวัสดิ์ มอบเศวตฉัตรพระทรงศร
เป็นปิ่นไพร่ฟ้าประชากร ในพระนครอยุธยา
สืบซึ่งสุริย์วงศ์เทเวศ แทนพระบิตุเรศนาถา
บัดนี้พร้อมกษัตริย์ทุกพารา กวีราชมาตยาพราหมณ์ชี
จำกูจะพาสุราฤทธิ์ อันสถิตในจักรราศี
ไปเป็นประธานพิธี ในที่อุปภิเษกพระอวตาร ฯ
๏ คิดแล้วพระจอมเมรุมาศ มีเทวราชบรรหาร
เรียกหมู่เทเวศบริวาร กับนงคราญอัปสรกัลยา
ให้เชิญซึ่งเครื่องกกุธกัณฑ์ กับทิพย์สุวรรณภูษา
แล้วพากันเหาะลงมา ยังอยุธยากรุงไกร ฯ
๏ เสด็จเข้าโดยช่องบัญชร กับเทพนิกรน้อยใหญ่
สถิตเหนืออาสน์อำไพ ในมหาปราสาทรูจี ฯ
๏ เมื่อนั้น องค์พระมารดาทั้งสามศรี
ครั้นรุ่งรางสร่างแสงพระรวี เห็นองค์ตรีเนตรเสด็จมา
พร้อมด้วยฝูงเทพบริวาร เยาวมาลย์แสนโสมนัสสา
พักตร์ผ่องเพียงดวงจันทรา กัลยามีราชเสาวนีย์
ดูก่อนพระรามลูกรัก ดวงจักษุแม่เฉลิมศรี
เจ้าจงไปสรงวารี ชำระอินทรีย์ให้สำราญ ฯ
๏ เมื่อนั้น พระจักรีผู้ปรีชาหาญ
รับสั่งพระชนนีนงคราญ ผ่านฟ้าเสด็จไปสรงชล ฯ
๏ สนานกายสายสินธุ์สุหร่ายรัตน์ เย็นหยัดโปรยฟุ้งเป็นฝอยฝน
ลูบไล้สุคนธ์เสาวคนธ์ ปรุงมาศโกมลในเมืองอินทร์
ทรงสอดสนับเพลารายพลอย ดวงลอยเครือลายกระหนกสิ้น
ภูษาเชิงทรงหงส์บิน แย่งรูปกินรินกรายกร
ชายแครงช่อเครือประดับแก้ว ชายไหวพลอยแววประภัสสร
ตาบทิศลายแทงอรชร ทับทรวงบุษย์ซ้อนสังวาลวัลย์
รัดองค์ทรงเอี่ยมกุดั่นดวง พาหุรัดเพชรร่วงทับทิมคั่น
ทองกรขดแก้วเป็นนาคพัน ธำมรงค์เรือนสุบรรณขยับบิน
ทรงมหามงกุฎแก้วสลับ กรรเจียกจรประดับมุกดาสิ้น
ห้อยพวงดอกไม้มาศโกมิน พระทรงศิลป์กรายกรมาเกยลา ฯ
๏ จึ่งเสด็จขึ้นยังยานุมาศ อันโอภาสจำรัสพระเวหา
เกณฑ์แห่เกลื่อนกลาดดาษดา พร้อมหน้าประนมบังคมคัล
แตรงอนแตรฝรั่งประสานเสียง สำเนียงกลองประโคมบันลือลั่น
เกณฑ์แห่เดินเคียงเป็นคู่กัน ตามตาริ้วกั้นวิถีจร
เครื่องสูงชุมสายรายรัด กรรภิรุมย์มยุรฉัตรประภัสสร
มหาดเล็กถือพระแสงประนมกร หน้าหลังภูธรเป็นแถวมา
อันสุครีพองคตหนุมาน พิเภกโหราจารย์ยักษา
ทั้งสิบแปดมงกุฎผู้ศักดา เคียงมหายานุมาศพระจักรี
พื้นใส่เสื้อครุยขาวกรอง พอกเกี้ยวล้วนทองจำรัสศรี
เป็นหลั่นหลั่นตามกันจรลี มาโดยที่ท้องสนามจันทน์ ฯ
๏ ครั้นถึงขึ้นยังเกยมาศ อันโอภาสพรรณรายฉายฉัน
เสนาน้อมเกล้าบังคมคัล แน่นนันต์เกลื่อนกลาดดาษดา
จึ่งเปลื้องเครื่องประดับจากองค์ ทรงเศวตพัสตร์ภูษา
แล้วเสด็จลีลาศยาตรา ขึ้นมหามณฑปโอฬาร
พระบาทเหยียบใบขนุนลาด เหนืออาสน์รองทรงสรงสนาน
ผันพักตร์ทอดทัศนาการ ไปสถานบูรพทิศสวัสดี ฯ
๏ บัดนั้น ปโรหิตผู้เฒ่าทั้งสี่
ครั้นได้ศุภฤกษ์นาที ก็ตีฆ้องชัยเป็นสำคัญ
ฝ่ายองค์อมรินทร์ก็เป่าสังข์ เสียงดังสะเทือนเลื่อนลั่น
ชาวประโคมก็ประโคมขึ้นพร้อมกัน สำเนียงสนั่นอึงอล
พนักงานก็ไขท่อทอง เป็นละอองโปรยปรายดั่งสายฝน
กลิ่นฟุ้งตลบเสาวคนธ์ ตกลงเบื้องบนพระจักรี ฯ
๏ เมื่อนั้น พระวสิษฐ์สวามิตรฤๅษี
จึ่งรดซึ่งปัญจนที แล้วชีพ่อพราหมณ์พฤฒา
ก็ถวายนํ้าสังข์นํ้ากลศ กำหนดอ่านเวทคาถา
สะเดาะเคราะห์อวยชัยพระจักรา เป็นมหามงคลสถาวร ฯ
๏ เมื่อนั้น พระนารายณ์สุริย์วงศ์ทรงศร
เสด็จสรงทรงเครื่องอลงกรณ์ บทจรขึ้นปราสาทมณี ฯ
๏ ลดองค์ลงเหนือภัทรบิฐ อันวิจิตรลาดหนังราชสีห์
ภายใต้เศวตฉัตรรูจี ท่ามกลางเสนีเทวัญ ฯ
๏ เมื่อนั้น หัสนัยน์เจ้าตรัยตรึงศ์สวรรค์
จึ่งถวายเครื่องทิพย์กกุธภัณฑ์ ภูษิตพื้นสุวรรณโอฬาร์
ฝ่ายว่าชาวแสงสรรพยุทธ์ ถวายอัษฎาวุธคมกล้า
สุมันตันมหาเสนา ถวายพลโยธาพลากร
ขุนคลังถวายสมบัติ แก้วแหวนนพรัตน์ประภัสสร
ขุนรถขุนคชอัสดร ถวายรถกุญชรพาชี
ท้าวฉลองพระโอษฐ์ผู้ปรีชา ถวายฝูงกัลยาสาวศรี
ถ้วนหมื่นหกพันนารี ครบที่สิบสองกำนัลใน ฯ
๏ บัดนั้น ปโรหิตโหราผู้ใหญ่
ให้เบิกบายศรีแก้วแววไว แล้วจุดเทียนชัยพรายพรรณ
ติดแว่นมณีนพมาศ รัศมีโอภาสฉายฉัน
ส่งให้สุริย์วงศ์พงศ์พันธุ์ รับกันต่อเนื่องออกมา ฯ
๏ เวียนเอยเวียนเทียน ให้เวียนแต่ซ้ายมาขวา
โหรเฒ่าลั่นฆ้องสามครา ประโคมกาหลดนตรี
บ้างโปรยข้าวตอกดอกไม้ ถวายชัยอื้ออึงคะนึงมี่
โห่ร้องกึกก้องโกลี ฤๅษีก็สวดขึ้นพร้อมกัน ฯ
๏ ครั้นถ้วนคำรบเจ็ดรอบ โดยระบอบพิธีเฉลิมขวัญ
ปโรหิตดับเทียนโบกควัน ให้พระทรงสุบรรณผู้ศักดา ฯ
๏ บัดนั้น ฝ่ายการมโหรสพถ้วนหน้า
ต่างเล่นเต้นรำเป็นโกลา สนั่นทั้งอยุธยาเวียงชัย ฯ
๏ เมื่อนั้น พระจอมเมรุมาศเขาใหญ่
จึ่งสั่งนางฟ้าสุราลัย เทพไทให้จับระบำบัน ฯ
๏ เมื่อนั้น เทพบุตรกับนางอัปสรสวรรค์
รับสั่งพระปิ่นเทวัญ บังคมคัลด้วยใจปรีดา ฯ
๏ ชวนกันจับระบำรำถวาย เยื้องกรายร่ายรำทำท่า
เป็นกระบวนหงส์บินลินลา มาขวาทวนทบตลบไป
แล้วตีวงเวียนเปลี่ยนหัตถ์ พลัดเป็นผาลาเพียงไหล่
เคียงข้างนางฟ้าสุราลัย คว้าไขว่เข้าชิดติดพัน
นางสวรรค์สลัดปัดกร คมค้อนงอนจริตบิดผัน
เทเวศสกัดกางกั้น แล้วหันห่างร่ายเรียงเคียงมา
๏ เมื่อนั้น นางเทพอัปสรเสน่หา
รำล่อคลอเคล้าเทวา ชำเลืองนัยนาเป็นที
เห็นเทเวศเวียนขวาเข้ามาชิด ก็เบี่ยงบิดเวียนซ้ายชายหนี
แล้วกรายท่าเป็นม้าตีคลี ท่าทีม่ายเมียงเคียงไป
ครั้นเทพบุตรเข้ายุดหัตถ์ ก็สลัดปัดกรมิให้ใกล้
ทำจริตมารยาพิราใน ยั่วเย้าเทพไทเทวัญ
อันหมู่เทเวศแลอัปสร ขับฟ้อนด้วยใจเกษมสันต์
ถวายพระองค์ทรงสุบรรณ เป็นมหันตมโหโอฬาร์ ฯ
๏ บัดนั้น หญิงชายชาวเมืองถ้วนหน้า
แตกกันมาดูเทวา กับนางฟ้าจับระบำสำราญใจ
อันโขนละครมอญรำ งิ้วหุ่นมวยปลํ้าปรบไก่
หน้าโรงตะโล่งตะลุยไป ผู้ใหญ่จะดูก็ไม่มี
แต่เหล่าลูกเล็กเด็กน้อย วิ่งเล่นทุบต่อยกันอึงมี่
บ้างทะเลาะวิวาทชกตี พี่น้องพ่อแม่ไม่นำพา ฯ
๏ เมื่อนั้น หัสนัยน์เจ้าตรัยตรึงศา
ทั้งหมู่นักสิทธ์เทวา บรรดามาทำพิธีการ
ครั้นเสร็จภิเษกพระหริวงศ์ ต่างองค์ชื่นชมเกษมศานต์
ก็ลาสมเด็จพระอวตาร ไปสถานที่อยู่ด้วยฤทธี ฯ
๏ เมื่อนั้น พระหริวงศ์องค์นารายณ์เรืองศรี
ครอบครองไพร่ฟ้าประชาชี ในทวารวดีภิรมยา
ประกอบด้วยสมบัติพัสถาน แสนสนมบริวารพร้อมหน้า
เป็นสุขดั่งเมืองเทวา ผ่านฟ้ารำลึกตรึกไป
ด้วยองค์พระลักษมณ์ฤทธิรอน ท้าวพญาวานรน้อยใหญ่
สุครีพหนุมานชาญชัย พิเภกผู้ใจภักดี
กับหมู่กระบี่โยธา ซึ่งได้เคี่ยวฆ่ายักษี
ความชอบนั้นพ้นพันทวี จะมีบำเหน็จให้ควรการ ฯ
๏ พอถึงเวลาปัจจุสมัย อโณทัยเรืองแรงแสงฉาน
สระสรงทรงเครื่องชัชวาล ผ่านฟ้าออกท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
สำราญราชฤทัยพระทรงธรรม์ พักตร์ผ่องเพียงจันทร์ในเมฆา
พร้อมหมู่เสนาพฤฒามาตย์ ก้มเกล้าเดียรดาษทั้งซ้ายขวา
จึ่งมีพระราชบัญชา ดูราสุมันตันเสนี
จงปรึกษาความชอบเหล่าทหาร ซึ่งได้ผลาญอสูรยักษี
เป็นลำดับเอกโทตรี ใครจะมีบำเหน็จประการใด ฯ
๏ บัดนั้น สุมันตันเสนาผู้ใหญ่
รับสั่งพระตรีภูวไนย บังคมไหว้แล้วรีบออกมา ฯ
๏ ครั้นถึงศาลาลูกขุน ราชตระกูลเสนีพร้อมหน้า
ให้เชิญบทในหอหลวงมา หาสัตพลีปรีชาไว
เอาจดหมายผู้มีความชอบ ซึ่งตอบต่อหักหาญศึกใหญ่
จึ่งท้าวพญาเสนาใน มหาดไทยกลาโหมมนตรี
ปรึกษาว่าองค์พระลักษมณ์ จงรักตามเสด็จบทศรี
รณรงค์สังหารอสุรี ภักดีไม่คิดชีวา
จนต้องหอกกุมภกรรณนาคบาศ พรหมาสตร์อินทรชิตยักษา
หอกมูลพลัมอสุรา ห้าครั้งทั้งหอกทศกัณฐ์
ควรที่ผ่านเมืองพญาขร โรมคัลนครเขตขัณฑ์
ให้ทั้งเครื่องต้นกกุธภัณฑ์ แสนสนมกำนัลศฤงคาร
ฝ่ายพระพรตพระสัตรุดอนุชา ซึ่งอยู่รักษาราชฐาน
ป้องกันอริราชภัยพาล ไม่มีเหตุการณ์ในบุรี
ให้สององค์นั้นเป็นอุปราช ฉลองบาทพระนารายณ์เรืองศรี
แบ่งสมบัติพัสถานในธานี ให้พระพี่น้องเสมอกัน
วายุบุตรได้ลงไปบาดาล ตามพระอวตารรังสรรค์
ผลาญไมยราพม้วยชีวัน เชิญเสด็จทรงธรรม์กลับมา
แล้วอาสาพระองค์ไปล่อลวง เอาดวงใจทศพักตร์ยักษา
มาถวายใต้เบื้องบาทา จึ่งผลาญเจ้าลงกาบรรลัย
ความชอบนอกนั้นก็หลายหน พ้นที่จะนับประมาณได้
ทำการรวดเร็วดั่งพระทัย ควรให้ผ่านกึ่งอยุธยา
ชื่อว่าพญาอนุชิต จักรกฤษณ์พิพัฒน์พงศา
ให้มงกุฎอาภรณ์อลงการ์ ปราสาทรัตนารูจี
พร้อมทั้งสมบัติพัสถาน ศฤงคารบริวารสาวศรี
ห้าพันอนงค์นารี ล้วนมีศุภลักษณ์เพริศพราย
อันพญาสุครีพฤทธิรอน ได้คุมพลวานรมาถวาย
แล้วอาสาองค์พระนารายณ์ ไปทำลายฉัตรทศกัณฐ์
ทั้งตัดกรทัพนาสูรยักษ์ แก้พระหริรักษ์รังสรรค์
ออกจากวงมือกุมภัณฑ์ ความชอบนั้นพ้นพันทวี
ให้ชื่อพญาไวยวงศา มหาสุรเดชเรืองศรี
ผ่านพิชัยขีดขินธานี กับดาราวดีนงคราญ
ให้มหาสังวาลเครื่องต้น มงกุฎแก้วกุณฑลมุกดาหาร
ธำมรงค์ค่าเมืองอลงการ พาหุรัดชัชวาลทองกร
อันพิเภกผู้น้องทศพักตร์ จงรักเบื้องบาทพระทรงศร
เป็นโหราตาศึกแน่นอน บอกกลราญรอนกุมภัณฑ์
ชื่อว่าท้าวทศคิริวงศ์ พงศ์พรหมธิราชรังสรรค์
ให้มงกุฎสุรกานต์สังวาลวัลย์ ครอบครองเขตขัณฑ์ลงกา
อันองคตโอรสพาลี ขุนกระบี่องอาจแกล้วกล้า
ผู้เดียวถือสารพระจักรา เข้าไปลงกากรุงมาร
โต้ตอบกับท้าวทศพักตร์ โกรธนักใช้สี่ทหารหาญ
จับตัวจะฆ่าให้วายปราณ กลับผลาญทั้งสี่เสนี
แล้วไปเอาพานพรหเมศ มารับเกศอินทรชิตยักษี
ใช้ไหนก็ไม่เสียที มีชัยแก่พวกไพริน
ชื่อพญาอินทรนุภาพศักดา ฝ่ายหน้าพระนครขีดขิน
ให้มงกุฎกุณฑลมณีนิล สังวาลแก้วโกมินชวลิต
อันชมพูพานขุนกระบี่ ก็ภักดีต่อองค์พระจักรกฤษณ์
ได้บอกสรรพยาอันมีฤทธิ์ แก้ชีวิตพระลักษมณ์อนุชา
นิลนนท์นั้นเป็นคชสาร ให้หนุมานขี่ไปอาสา
ล้างพิธีมณโฑกัลยา ฆ่าวิรูปักษ์กันบรรลัย
อันสุรเสนขุนกระบินทร์ ล้างพวกไพรินไม่นับได้
กระบี่โคมุทวุฒิไกร ฆ่าไวยกาสูรวายชนม์
นิลราชผู้ใจภักดี ก็คุมพลกระบี่จองถนน
ชามพูวราชเป็นหมีฤทธิรณ ไปผจญพิธีอินทรชิต
อันสัตพลีได้กฎหมาย รายชื่อผู้ทำชอบผิด
ไชยามพวานอันมีฤทธิ์ ตั้งจิตซื่อตรงถือธงชัย
ควรให้ศรีชมพูพาน ไปรั้งปางตาลกรุงใหญ่
ให้ธำมรงค์มงกุฎมาลัย สังวาลแก้วแววไวด้วยเพชรฑูรย์
อันกระบี่สุรเสนฤทธิรอน ให้ไปรั้งนครสัทธาสูร
ชามพูวราชนิลราชสองตระกูล นิลนนท์ก็ประยูรเสนา
ให้เป็นอุปราชทั้งสาม ตามมีความชอบได้อาสา
อันนิลราชผู้ศักดา เป็นฝ่ายหน้าอัสดงค์ธานี
นิลนนท์ผู้ใจองอาจ เป็นอุปราชชมพูบุรีศรี
อันชามพูวราชฤทธี เป็นฝ่ายหน้าธานีปางตาล
ให้สังวาลกุณฑลทับทรวง ประดับด้วยดวงมุกดาหาร
พร้อมทั้งศฤงคารบริวาร ยวดยานม้ารถคชา
อันไชยามโคมุททั้งสองศรี เป็นมหาเสนีซ้ายขวา
ในเมืองขีดขินนครา สัตพลีปรีชาเป็นอาลักษณ์
บรรดาวานรพลไกร ที่ได้อาสาพระทรงจักร
สังหารผลาญหมู่อสุรยักษ์ ให้ยศถาศักดิ์สมควร
อีกทั้งเกี้ยวเพชรแลสิ่งของ เครื่องนากเครื่องทองถี่ถ้วน
เครื่องเงินเครื่องถมแพรม้วน ผ้าลายกระบวนอย่างงาม
เสร็จแล้วมหาเสนา จึ่งปรึกษาหนุมานชาญสนาม
ท่านผู้ชำนาญการสงคราม ยังจะเห็นข้อความประการใด ฯ
๏ บัดนั้น คำแหงหนุมานทหารใหญ่
ฟังคำปรึกษาก็ตอบไป ข้าติดใจด้วยพระลักษมณ์อนุชา
ซื่อตรงจงรักภักดี ต่อพระจักรีผู้เชษฐา
ไม่คิดแก่ชีพชีวา อุตส่าห์สู้ยากลำบากองค์
โดยเสด็จสมเด็จพระสี่กร สัญจรไปในไพรระหง
จนได้ทำการรณรงค์ ล้างวงศ์อสุราสาธารณ์
สัประยุทธ์เคี่ยวเข็ญเข่นฆ่า ปิ้มว่าจะม้วยสังขาร
แสนเทวษแสนทุกข์ทรมาน ช้านานถึงสิบสี่ปี
เป็นไฉนจะให้พระนุชนาถ ไกลบาทพระนารายณ์เรืองศรี
ไปครองโรมคัลธานี เป็นที่แว่นแคว้นแดนยักษ์
ถ้าว่าราชการบ้านเมือง ขุ่นเคืองบาทบงสุ์พระทรงจักร
จะลงโทษผู้ใดใหญ่หลวงนัก เราจะผินพักตร์ไปพึ่งใคร
เหมือนองค์พระอนุชาธิราช แสนฉลาดรอบรู้อัชฌาสัย
ควรให้พระลักษมณ์ภูวไนย อยู่ใกล้เบื้องบาทพระจักรา
ในกรุงทวาราวดี เป็นที่อุปราชฝ่ายหน้า
พระพรตพระสัตรุดผู้ศักดา ซึ่งได้รักษาพระนคร
ชอบให้ไปอยู่ไกยเกษ บำรุงนคเรศเหมือนแต่ก่อน
ต่างใจต่างตาต่างกร ภูธรอัยกาสืบไป
อันคำของข้าที่ทักท้วง ท่านทั้งปวงจะเห็นเป็นไฉน
ถ้าต้องที่ไม่มีผู้ติดใจ จึ่งให้ทูลพระอนุชา
แม้นว่าพระลักษมณ์สุริย์วงศ์ ไม่เห็นลงในคำข้าปรึกษา
ยกเสียอย่าทูลพระจักรา ทูลแต่คำเสนาทั้งนั้น ฯ
๏ บัดนั้น เสนาธิบดีคนขยัน
ฟังลูกพระพายเทวัญ ยกข้อแบ่งปันชอบที
เรียงความลงในขุนเสมียน เขียนตามถ้อยคำกระบี่ศรี
เสร็จแล้วพากันจรลี ไปยังที่เฝ้าพระลักษมณ์ ฯ
๏ ครั้นถึงจึ่งประณตบทบงสุ์ น้องพระหริวงศ์ทรงจักร
ทูลความปรึกษาพร้อมพักตร์ กับคำท้วงทักหนุมาน ฯ
๏ เมื่อนั้น พระลักษมณ์ผู้ปรีชาหาญ
ได้ฟังถี่ถ้วนทุกประการ จึ่งมีพจมานไปทันที
อันบำเหน็จความชอบโยธา ปรึกษาเรียงมาก็ต้องที่
แต่ซึ่งจะให้เรานี้ ไปอยู่บุรีโรมคัล
ถึงจะมีสมบัติพัสถาน โอฬารดั่งดาวดึงส์สวรรค์
ประกอบด้วยสนมกำนัล แสนหมื่นหกพันอนงค์ใน
แม้นไกลเบื้องบาทพระจักรี เรานี้หาเจตนาไม่
อันซึ่งหนุมานทัดทานไว้ ดั่งได้อมฤตชโลมทา
สุมันตันจะทูลที่ข้อเรา เอาคำวายุบุตรปรึกษา
จะขออยู่สนองรองบาทา ไปกว่าจะสิ้นชีวัน ฯ
๏ บัดนั้น เสนาสามนต์คนขยัน
รับสั่งถวายบังคมคัล ก็พากันไปพระโรงรูจี ฯ
๏ ต่างตนน้อมเศียรอภิวาท พระตรีภูวนาถเรืองศรี
ฝ่ายสุมันตันเสนี ก็กราบทูลตามที่เรียงไป
แต่สามสมเด็จพระวรนุช วายุบุตรหาเห็นด้วยไม่
ทัดทานด้วยปรีชาไว ก็ทูลไปเสร็จสิ้นทุกประการ ฯ
๏ เมื่อนั้น พระตรีภพลบโลกทุกสถาน
ฟังสุมันตันปรีชาชาญ ผ่านฟ้ามีราชบัญชา
อันว่าน้องเราทั้งสาม จงทำตามวายุบุตรปรึกษา
กระบี่สุรการผู้ศักดา องอาจแกล้วกล้าราวี
ให้ไปผ่านเมืองพญาขร โรมคัลนครยักษี
ศรรามผู้ใจภักดี ขุนกระบี่แกล้วหาญชาญฤทธิ์
ให้เป็นมหาอุปราช สำหรับช่วยราชการกิจ
โดยยุติธรรม์ทศพิธ สุจริตสืบวงศ์กษัตรา
ฝ่ายว่ากุขันพรานไพร ได้ทำชอบไว้หนักหนา
จงรักภักดีแต่เดิมมา ชื่อพญากุขันธิบดินทร์
เป็นเจ้าบุรีรัมนคเรศ พรานไพรทุกประเทศให้ขึ้นสิ้น
อันหนุมานขุนกระบินทร์ ก็ผลาญพวกไพรินมากนัก
ตัวเราได้ปฏิญาณมา จะให้ผ่านอยุธยาอาณาจักร
บัดนี้ก็เสร็จสงครามยักษ์ จะเป็นปิ่นปักประชากร
เรากับพระลักษมณ์อนุชา จะช่วยว่ากล่าวสั่งสอน
บำรุงรักษาวานร ให้ถาวรไปกว่าจะวายปราณ
อันพญาพิเภกอสุรา จะไปครองลงการาชฐาน
การณรงค์ยงยุทธ์ไม่ชำนาญ ฤทธิ์เดชของท่านก็ไม่มี
ถึงเดือนเราจักใช้ศร ไปเยี่ยมเยียนนครยักษี
แม้นมีอริราชไพรี จงเขียนสารแขวนที่ศรมา
ตรัสแล้วก็ประทานรางวัล เป็นอันดับกันตามยศถา
จงไปครอบครองนครา ให้เป็นผาสุกสถาวร ฯ
๏ เมื่อนั้น พระพรตพระสัตรุดชาญสมร
ทั้งพิเภกสุครีพฤทธิรอน องคตวานรชาญฉกรรจ์
ทั้งสิบแปดมงกุฎกระบี่ศรี วานรโยธีแลกุขัน
ก้มเกล้ารับราชรางวัล พร้อมกันยินดีปรีดา
ต่างตนประณตบทบงสุ์ ลาองค์พระนารายณ์นาถา
ยกพวกพหลโยธา แยกกันยาตราไปธานี ฯ
๏ เมื่อนั้น พญาอนุชิตกระบี่ศรี
ได้ผ่านกรุงทวารวดี อยู่ปราสาทมณีอลงการ
พร้อมด้วยอนงค์อันทรงโฉม แน่งน้อยประโลมสงสาร
ขับกล่อมบำเรออยู่งาน รำเพยพานพัชนีวีกาย
บ้างฟ้อนร่อนรำระบำบัน ดีดสีโอดพันประสานสาย
บ้างเฟี้ยมเฝ้าคมเคียงเรียงราย ลูกพระพายแสนสุขสถาวร
แสนบันเทิงเริงรื่นด้วยสมบัติ แสนกำหนัดรสราคสโมสร
เอนแอบแนบนิทร์สนิทนอน เหนือแท่นบรรจถรณ์แล้วหลับไป ฯ
๏ ครั้นปัจฉิมยามเวลา จันทราเลี้ยวลับเหลี่ยมไศล
ดารากรอ่อนแสงอำไพ ไก่แก้วตื่นตาหากัน
ชาวประโคมก็ประโคมดนตรี แตรสังข์อึงมี่เสียงสนั่น
ดุเหว่าเร้าเร่งพระสุริยัน แสงสุพรรณเรื่อเรืองอัมพร
ขุนกระบี่ตื่นจากไสยาสน์ เหนืออาสน์เนาวรัตน์ประภัสสร
ก็ย่างเยื้องยุรยาตรนาดกร บทจรไปสรงวาริน ฯ
๏ เข้าที่ชำระสระสนาน สุคนธ์ธารเกสรขจรกลิ่น
สนับเพลารายพลอยโกมิน ช่อเชิงนาคินทร์กระหนกพัน
ภูษาโขมพัตถ์พื้นม่วง ลอยดวงเกี่ยวกรองทองคั่น
ชายแครงเครือรัดรูปสุบรรณ ชายไหวกุดั่นจำหลักลาย
ฉลององค์พื้นตาดพระกรน้อย สอดสร้อยสังวาลสามสาย
ตาบทิศทับทรวงทับทิมพราย พาหุรัดนาคกลายทองกร
ธำมรงค์มรกตเรือนเก็จ มงกุฎเพชรจำรัสประภัสสร
ห้อยพวงมาลัยกรรเจียกจร กรายกรออกท้องพระโรงคัล ฯ
๏ ขึ้นนั่งยังที่บัลลังก์รัตน์ ภายใต้เศวตฉัตรฉายฉัน
ให้เร่าร้อนฤทัยดั่งไฟกัลป์ ตัวสั่นหน้าซีดลงทันที
พ่างเพียงเศียรเกล้าจะทำลาย เสโทซึมกายกระบี่ศรี
เหลือบแลไปดูหมู่เสนี ดั่งมีศรแสงมาแทงตา
มิได้บัญชาประกาศิต ราชกิจกษัตริย์นาถา
นิ่งนึกตรึกถวิลจินดา ก็แจ้งด้วยปรีชาอันว่องไว
กูเป็นทหารมาร่วมอาสน์ พระนารายณ์ธิราชหาควรไม่
จึ่งบังเกิดเหตุเภทภัย ด้วยศักดิ์ศรีมิได้เสมอกัน
มาตรแม้นจะนั่งอยู่ช้า น่าที่ชีวาจะอาสัญ
คิดแล้วย่างเยื้องจรจรัล จากอาสน์สุวรรณอลงกรณ์ ฯ
๏ ครั้นถึงน้อมเกล้าบังคมทูล นเรนทร์สูรสุริย์วงศ์ทรงศร
ซึ่งพระองค์ให้ข้าวานร ครอบครองพระนครอยุธยา
ด้วยความเมตตาการุญ พระคุณใหญ่หลวงหนักหนา
ยิ่งกว่าแผ่นพื้นพระสุธา หวังว่าจะให้เป็นสวัสดี
อันอยุธยากรุงไกร ไม่ควรแก่ข้าบทศรี
บันดาลร่านร้อนทั้งอินทรีย์ ดั่งเศียรเกล้านี้จะแตกตาย
อันแสนสมบัติพัสถาน ไอศูรย์ศฤงคารทั้งหลาย
กับมหาเศวตฉัตรเพริศพราย ขอถวายเบื้องบาทพระสี่กร ฯ
๏ เมื่อนั้น พระนารายณ์สุริย์วงศ์ทรงศร
ฟังพญาอนุชิตฤทธิรอน ภูธรมีราชวาที
ซึ่งท่านผ่านกรุงอยุธยา ให้เร่าร้อนอุรากระบี่ศรี
ไม่มีความสุขสวัสดี ทั้งนี้วานรอย่าเสียใจ
จะสร้างนคเรศราชฐาน อันโอฬารแสนสนุกให้ใหม่
เราจะแผลงแสงศรจงตามไป ตกลงที่ใดจึ่งกลับมา
จะยกไปสร้างสรรค์นคเรศ ให้แม้นเมืองเทเวศในดึงสา
ตรัสแล้วจับศรศักดา เสด็จออกยังหน้าพระลาน ฯ
๏ จึ่งชักพรหมาสตร์ขึ้นพาดสาย เยื้องกรายสำแดงกำลังหาญ
แผลงขึ้นพ่างพื้นคัคนานต์ เสียงสะท้านสะเทือนธาตรี ฯ
๏ เมื่อนั้น พญาอนุชิตเรืองศรี
น้อมเศียรถวายอัญชุลี ขุนกระบี่เหาะตามไปทันใด ฯ
๏ เห็นศรพรหมาสตร์ตรวยตรง ตกลงเบื้องบนเขาใหญ่
เก้ายอดย่อยยับระยำไป มิ่งไม้เป็นภัสม์ธุลีการ
ราบรื่นจนพื้นพระสุธา ข้างท่านทีไพศาล
แสนสะอ้านสะอาดโอฬาร เพียงสถานที่ประพาสพระศุลี
มีความชื่นชมโสมนัส ดั่งได้สมบัติโกสีย์
ก็ลงจากอากาศทันที ยังที่พ่างพื้นพระสุธา ฯ
๏ จึ่งเอาหางกวาดไปทั่วทิศ ด้วยกำลังฤทธิ์แกล้วกล้า
ให้เป็นกำแพงพารา เสร็จแล้วกลับมาด้วยว่องไว ฯ
๏ ครั้นถึงจึ่งคลานเข้าไปเฝ้า น้อมเกล้าบังคมประนมไหว้
ทูลว่าข้าตามศรชัย ไปในพ่างพื้นอัมพร
พรหมาสตร์ตกเหนือสีขริน เก้ายอดแตกสิ้นทั้งสิงขร
ไม้ไล่หักยับด้วยฤทธิรอน เป็นพื้นดินดอนไปทั้งนั้น
สุธาธารสะอ้านขาวสะอาด ข้ากวาดเป็นปราการกั้น
ภูมิฐานกว้างใหญ่ก็คล้ายกัน กับเขตขัณฑ์นครอยุธยา ฯ
๏ เมื่อนั้น พระสฤษดิรักษ์นาถา
ฟังลูกพระพายผู้ศักดา ผ่านฟ้าอัดอั้นตันใจ
ตรัสว่าเราใช้แต่ไปดู ให้รู้ว่าศรตกที่ไหน
แจ้งแล้วจะยกพลไป สร้างสรรค์เมืองให้วานร
ตราบสิ้นพระจันทร์พระอาทิตย์ เหตุใดควรคิดทำก่อน
ไหนเลยจะเป็นสถาวร เราจะบทจรก็เสียที ฯ
๏ เมื่อนั้น พระยาอนุชิตเรืองศรี
ตกใจตะลึงทั้งอินทรีย์ ดั่งหนึ่งชีวีจะบรรลัย
เสียแรงกูผู้ปรีชาชาญ จะพิจารณาการก็หาไม่
มาล่วงบรรหารพระภูวไนย น้อยใจเป็นพ้นคณนา
ยิ่งคิดยิ่งแค้นแน่นอก เสโทไหลตกอาบหน้า
ไม่รู้ที่จะสนองพระบัญชา ก้มพักตรานิ่งไม่ติงกาย ฯ
๏ เมื่อนั้น พระปิ่นภพลบโลกทั้งหลาย
พิศดูกิริยาลูกพระพาย ดั่งหนึ่งจะวายชีวี
มีความเมตตาอาลัยนัก ด้วยสุดรักแสนรักกระบี่ศรี
จึ่งกล่าวสุนทรวาที ท่านผู้มีชอบอย่าเสียใจ
ตัวเราจะใช้เทเวศ ไปสร้างนคเรศขึ้นให้
พร้อมด้วยสวรรยาราชัย จงไปเป็นปิ่นนครา ฯ
๏ มาจะกล่าวบทไป ถึงองค์เจ้าตรัยตรึงศา
เสด็จเหนือทิพอาสน์อลงการ์ ในมหาวิมานเวไชยันต์
พร้อมด้วยฝูงเทพนิกร ทั้งนางอัปสรสาวสวรรค์
ดั่งดวงดาราล้อมจันทร์ โดยมหันตยศมัฆวาน
แจ้งว่าสมเด็จพระหริวงศ์ ผู้พงศ์จักรพรรดิมหาศาล
จะสร้างนคเรศอันโอฬาร ให้ศรีหนุมานผู้ฤทธี ฯ
๏ จึ่งมีบัญชาประกาศิต สั่งวิษณุกรรม์เรืองศรี
ท่านจงไปเฝ้าพระจักรี ยังมหาธานีอยุธยา
แม้นพระองค์ประสงค์สิ่งใด จงทำตามพระทัยปรารถนา
ด้วยกำลังฤทธิ์ศักดา ของท่านผู้ปรีชาชาญ ฯ
๏ เมื่อนั้น พระวิษณุกรรมใจหาญ
น้อมเศียรรับเทวโองการ ก็พาเทพบริวารเหาะไป ฯ
๏ ครั้นถึงอยุธยาธานี เทเวศผู้มีอัชฌาสัย
เข้ายังมหาปราสาทชัย นั่งในท่ามกลางเสนา
จึ่งแจ้งแก่องค์พระอวตาร ว่าท้าวมัฆวานนาถา
ให้ข้ากับหมู่เทวา มาเฝ้าสมเด็จพระสี่กร ฯ
๏ เมื่อนั้น พระสุริย์วงศ์องค์นารายณ์ทรงศร
ฟังพระวิษณุกรรม์ฤทธิรอน ภูธรชื่นชมด้วยสมคิด
พักตร์ผ่องดั่งดวงจันทรา จึ่งมีบัญชาประกาศิต
ตัวท่านจงพาสุราฤทธิ์ ไปนิมิตนคเรศให้โอฬาร
พร้อมด้วยไอศูรย์สมบัติ ปราสาทรายรัตน์มุกดาหาร
ให้แก่คำแหงหนุมาน ในสถานที่นพคีรี ฯ
๏ เมื่อนั้น พระวิษณุกรรม์เรืองศรี
รับสั่งสมเด็จพระจักรี ก็พาขุนกระบี่ผู้ศักดา
ออกจากมหาปราสาท พร้อมหมู่เทวราชซ้ายขวา
เหาะทะยานผ่านขึ้นยังเมฆา ตรงมาด้วยฤทธิ์ว่องไว ฯ
๏ เมื่อนั้น พญาอนุชิตทหารใหญ่
ครั้นถึงจึ่งพาสุราลัย ลงในพ่างพื้นปถพี
แล้วว่าแก่หมู่เทวัญ กับวิษณุกรรม์เรืองศรี
จงนิมิตซึ่งราชธานี ในที่อันนี้ให้โอฬาร์ ฯ
๏ เมื่อนั้น พระวิษณุกรรม์ฤทธิ์กล้า
กับหมู่เทเวศอันศักดา ก็นิมิตพาราด้วยฤทธิรอน ฯ
๏ อันสามมหาปราสาท สี่มุขหุ้มมาศประภัสสร
ใบระกาบันแก้วอลงกรณ์ ช่อฟ้าอรชรช้อยชด
มุขเด็ดประดับมุกดาหาร บุษบกกาบก้านอลงกต
บัญชรเป็นชั้นหลั่นลด บานเขียนเครือขดสุพรรณพราย
ห้องสนมกำนัลคั่นเคียง แท่นรัตน์อาสน์เรียงฉานฉาย
ห้องพระโรงปรัศว์เรียบราย ศีลาลายปรับลาดโอฬาร
ทิมดาบคดวางคู่ดูงาม ท้องสนามแลสนุกหน้าฉาน
นางเรียงประกอบรอบปราการ ที่นั่งเย็นอุทยานครบครัน
มีสระโกสุมเกสร ดอกชูอรชรหลายหลั่น
สนุกดั่งนิวาสเทวัญ ในฉ้อห้องชั้นดุษฎี ฯ
๏ ครั้นเสร็จนิมิตนคเรศ เวษณุกรรม์ผู้ชาญชัยศรี
ก็พาหมู่เทเวศอันฤทธี เหาะกลับไปที่วิมานฟ้า ฯ
๏ เมื่อนั้น พญาอนุชิตฤทธิ์กล้า
พินิจพิศเพ่งดูพารา งามดั่งเมืองฟ้าสุราลัย
มีความชื่นชมโสมนัส ดั่งจักรพรรดิเอาแก้วมายื่นให้
เหาะขึ้นอากาศด้วยว่องไว กลับไปอยุธยาพระนคร ฯ
๏ ครั้นถึงน้อมเศียรอภิวาท พระตรีภูวนาถทรงศร
ทูลว่าพระองค์ทรงฤทธิรอน ให้หมู่นิกรเทวา
ไปสร้างสรรค์มหานคเรศ ขอบเขตกว้างใหญ่หนักหนา
แสนสนุกจำเริญวิญญาณ์ เสร็จโดยบัญชาพระทรงธรรม์ ฯ
๏ เมื่อนั้น พระกฤษณุรักษ์รังสรรค์
ฟังลูกพระพายเทวัญ จึ่งมีบรรหารอันสุนทร
ท่านจงไปผ่านพารา ให้สุขาภิรมย์สโมสร
เราจะประสาทนามพระนคร ให้ถาวรชื่อนพบุรี
ตรัสแล้วจึ่งสั่งสุมันตัน อันเป็นขุนพลเรืองศรี
ให้แบ่งสมบัติบรรดามี ที่ในธานีอยุธยา
พร้อมทั้งม้ารถคชพล เสนาสามนต์ซ้ายขวา
กึ่งหนึ่งครบสิ่งโภคา ให้แก่พญาอนุชิต ฯ
๏ บัดนั้น สุมันตันผู้ว่าราชกิจ
น้อมเศียรศีโรโมลิศ รับสั่งทรงฤทธิ์แล้วออกไป ฯ
๏ จึ่งสั่งบรรดาข้าเฝ้า เหล่าทหารพลเรือนน้อยใหญ่
สิ้นทั้งข้างหน้าข้างใน ให้เตรียมไว้ท่าหนุมาน ฯ
๏ บัดนั้น ฝ่ายพวกพลเรือนทหาร
บรรดาเป็นเจ้าพนักงาน จัดการอลหม่านทุกกรม
ชาวแสงแวงวังคลังใน ตำรวจใหญ่เกณฑ์หัดชาวสนม
ทั้งหมู่ราชยานอภิรมย์ ชาวที่ประทมกรมนา
ข้างในก็จัดพระกำนัล ขันทีนักเทศถ้วนหน้า
นางโขลนเถ้าแก่จ่าชา ทั้งอี่จำปาคนดี
บ้างเดินครัวตามกันเป็นฝูงฝูง อุ้มจูงลูกหลานอึงมี่
วัวควายเกวียนต่างตามมี อูฐลาต้อนขี่ตามกัน
พวกช้างก็จัดคชสาร ผูกทั้งกูบอานเครื่องมั่น
พวกม้าก็ผูกม้านับพัน พวกรถจัดกันตามกอง
อันหมู่พหลโยธา ตั้งตามรถยาเป็นแถวท่อง
แต่งตัวโพกผ้าขลิบทอง พร้อมกันที่ท้องสนามใน ฯ
๏ เมื่อนั้น ลูกพระพายผู้มีอัชฌาสัย
แสนสุขเกษมศานต์สำราญใจ ด้วยได้ประทานสวรรยา
จึ่งน้อมเศียรบังคมลาบาท พระตรีภูวนาถนาถา
ทั้งองค์พระลักษมณ์อนุชา ออกมาสระสนานวาริน ฯ
๏ สุหร่ายรัตน์โปรยปรายเป็นสายฝน สุคนธารเกสรขจรกลิ่น
สนับเพลาเชิงรูปสุบรรณบิน ภูษาลายกินรีรำ
ชายไหวชายแครงเครือขด ทับทรวงมรกตเขียวขำ
สังวาลวัลย์รายบุษราคัม ประจำยามตาบทิศกุดั่นดวง
พาหุรัดทองกรมังกรกราย ธำมรงค์เพชรพรายรุ้งร่วง
มงกุฎแก้วห้ายอดดอกไม้พวง ห้อยห่วงมาลัยอลงกรณ์
จับพระแสงขรรค์ฤทธิรงค์ อาจองดั่งพญาไกรสร
ลงจากปราสาทแก้วบวร บทจรไปเกยรัตนา ฯ
๏ ครั้นถึงขึ้นยังบัลลังก์รถ ให้เลิกทศโยธีซ้ายขวา
ออกจากนครอยุธยา ไปตามมรคาพนาวัน ฯ
๏ รถเอยรถทรง กำกงจำหลักลายฉายฉัน
แอกงอนแก้วกาบประกอบกัน บัลลังก์ล้วนแล้วด้วยเงินงาม
ครุฑสิงห์พริ้งพรายรายรัตน์ เทพนมประนมหัตถ์อยู่ชั้นสาม
บุษบกบันแววแก้ววาม ห้ายอดแสงพลามอัมพร
เทียมสี่สินธพอาชาชาติ เผ่นผงกผกผงาดดั่งไกรสร
สารถีถือหอกกรายกร ขับจรเจียนลมรำพายพัด
เครื่องสูงบังแสงสุริย์ฉาน จามรมาศธงชายปลายสะบัด
รถประเทียบเรียบรายชายพนัส โยธาอึงอัดกันรีบไป ฯ
๏ บัดนั้น ครอบครัวชายหญิงน้อยใหญ่
บ้างหาบหามตามทางพนาลัย ลางคนให้เมียขี่มา
บ้างเลื่อยล้านั่งนวดขาเข่า บ้างได้ไม้เท้าจ้องหน้า
บ้างทะเลาะถุ้งเถียงกันโกลา บ้างเริงร่าสัพยอกหยอกกัน
ลางคนลูกเมียพลัดไป ร้องไห้เที่ยวหาตัวสั่น
บ้างยืนหายใจยิงฟัน แม่ยายมาทันก็ยินดี
ลางหมู่หยุดนั่งหุงข้าว กอดเข่าผิงไฟสูบบุหรี่
นายหมวดตรวจตราด่าตี หลบหลีกแล่นหนีแน่นมา ฯ
๏ เมื่อนั้น พญาอนุชิตฤทธิ์กล้า
รอนแรมมาในอรัญวา กับหมู่โยธารี้พล
ข้ามธารผ่านทุ่งวุ้งเขา โดยลำเนาแนวพฤกษ์ไพรสณฑ์
เกษมสุขมาทุกตำบล จนถึงขอบเขตปราการ
จึ่งให้ขับพิชัยรัถา เข้าในทวาราราชฐาน
ประทับกับเกยแก้วชัชวาล แทบชานชาลาอำไพ
จึ่งขึ้นยังมหาปราสาท อันโอภาสเพียงวิมานแขไข
ฝูงนางสนมกรมใน ห้อมล้อมตามไปดั่งดารา ฯ
๏ บัดนั้น ประชาชนหญิงชายถ้วนหน้า
ทั้งเศรษฐีชีพราหมณ์พฤฒา ลูกค้าวาณิชกระฎุมพี
ก็ตั้งบ้านร้านเรือนอลวน เนื่องแน่นทุกตำบลไม่ว่างที่
มั่งคั่งไปทั้งธานี ล้วนมีศักดิ์ศรีศฤงคาร
อันโยธาข้าเฝ้าทั้งนั้น แยกกันตั้งตามที่ฐาน
บ้างอยู่ตึกอยู่เรือนฝากระดาน โรงกว้านร้านเรือนระเบียบงาม ฯ
๏ เมื่อนั้น พญาอนุชิตชาญสนาม
สถิตปราสาทแก้วแวววาม ทั้งสามเป็นสุขสวัสดี
ตั้งอยู่ในธรรม์ทศพิธ โดยกิจกษัตริย์เรืองศรี
เจ็ดวันไปเฝ้าพระจักรี ยังที่อยุธยาพระนคร
ราตรีเข้าที่ไสยาสน์ เหนืออาสน์เนาวรัตน์ประภัสสร
สำราญจิตเอนองค์วานร บนบรรจถรณ์ลาดภิรมยา
งามแสงประทีปทองส่องสว่าง งามสุรางค์นางสนมซ้ายขวา
งามพวงพู่กลิ่นมาลา สุคนธากลิ่นฟุ้งจรุงใจ ฯ
๏ บัดนั้น ฝ่ายนางกำนัลน้อยใหญ่
เฟี้ยมเฝ้าเกลื่อนกลาดดาษไป บ้างเข้าใช้อยู่งานพัดวี
ลางนางบ้างเข้านวดฟั้น ประคองคั้นบาทากระบี่ศรี
ผลัดเปลี่ยนเวียนกันทุกนารี ตามที่ตำแหน่งพนักงาน ฯ
๏ ฝ่ายนางบำเรอก็ขับครวญ โหยหวนจำเรียงเสียงหวาน
กระจับปี่พิณเพลงบรรเลงลาน ท้าทับขับขานประสานกัน
ซอขลุ่ยฉิ่งกรับรับเรื่อย ปี่เฉื่อยดั่งหนึ่งลำนำสวรรค์
แหบโหยคร่ำครวญโอดพัน เสียงสนั่นเสนาะวิญญาณ์ ฯ
๏ ฝ่ายนางระบำก็รำร่อน ทอดกรกรีดกรายซ้ายขวา
เวียนวงเป็นหงส์ลีลา ชำเลืองนัยนาเป็นที
รำเรียงเคียงล่อคลอเคล้า ให้ยั่วเย้ายวนใจกระบี่ศรี
แล้วร่ายรำทำท่าม้าตีคลี เยื้องกรายจรลีประกวดกร
ใส่จริตบิดพลิ้ววงเวียน ย้ายท่าแปลงเปลี่ยนเป็นหงส์ร่อน
บำเรอพญาวานร ในที่บรรจถรณ์พรายพรรณ ฯ
๏ เมื่อนั้น พญาอนุชิตรังสรรค์
พิศดูหมู่นางระบำบัน ผูกพันปฏิพัทธ์กำหนัดใน
ทั้งฟังเสียงสำเนียงขับกล่อม เพราะพร้อมเป็นที่พิสมัย
มีความเพลิดเพลินจำเริญใจ ก็หลับไปในราษราตรี ฯ
๏ มาจะกล่าวบทไป ถึงท้าวมหาบาลยักษี
เสวยแสนสวรรยาในธานี มีนามชื่อว่าจักรวาล
ประกอบด้วยพหลโยธา เสนาม้ารถคชสาร
สมบัติสมบูรณ์โอฬาร ปานดั่งวิมานเมืองอินทร์
อันหมู่ทหารชาญณรงค์ อาจองแกล้วกล้าด้วยกันสิ้น
เหาะเหินเดินนํ้าดำดิน อสุรินทร์ไปได้ด้วยฤทธี
พญายักษ์มีอัครชายา ชื่อนางมณฑาโฉมศรี
พระสนมกำนัลนารี ล้วนมีศุภลักษณ์ละกลกัน
ท้าวทรงศักดาอานุภาพ ปราบไปได้ทั่วสรวงสวรรค์
เป็นสหายรักร่วมชีวัน กับทศกัณฐ์เจ้าลงกา
สองกรุงร่วมพื้นสุธาธาร ไม่มีการฉันทาโทษา
ร่วมสุขร่วมทุกข์ด้วยกันมา โดยมหาพันธุมิตรสวัสดี ฯ
๏ ให้คะนึงถึงองค์ทศพักตร์ อันเป็นสหายรักของยักษี
จึ่งสั่งนนทสูรอสุรี จงเตรียมโยธีพลไกร
พร้อมทั้งคชาม้ารถ กำหนดโดยกระบวนพยุห์ใหญ่
พรุ่งนี้ตัวกูจะยกไป ยังกรุงพิชัยลงกา ฯ
๏ บัดนั้น จึ่งนนทสูรยักษา
รับสั่งถวายบังคมลา ออกมาจากท้องพระโรงคัล ฯ
๏ จัดเป็นกระบวนจัตุรงค์ เลือกล้วนอาจองแข็งขัน
ขุนช้างผูกช้างดั้งกั้น เครื่องมั่นหุ้มสักหลาดแดง
ควาญหมอขี่คอท้ายประจำ กุมของ้าวรำกวัดแกว่ง
ขุนม้าขี่ม้าหมู่แซง มือถือทวนแทงกรีดกราย
ขุนรถขี่รถยืนยัน กรกุมเกาทัณฑ์ประลองสาย
ขุนพลตรวจพลนิกาย ไพร่นายพื้นทหารชำนาญยุทธ์
ล้วนถือเครื่องสรรพสาตรา กวัดแกว่งเงื้อง่าอุตลุด
เยียดยัดเพียงปถพีทรุด คณนาสิบสมุทรโยธี ฯ
๏ เมื่อนั้น ท้าวเทพาสูรยักษี
ครั้นรุ่งสางสร่างแสงพระรวี เสด็จมาเข้าที่สรงชล ฯ
๏ สนานกายสายสินธุ์สุหร่ายรัตน์ วารินเย็นหยัดดั่งฝอยฝน
ลูบไล้เครื่องทิพย์เสาวคนธ์ ปรุงปนเกสรสุมามาลย์
สนับเพลาหักทองช่องกระจก ภูษาแย่งยกกระหนกก้าน
ชายแครงกุดั่นดวงประพาฬ ชายไหวแก้วกาญจน์อลงกรณ์
ฉลององค์พื้นผุดสุพรรณพราย สังวาลวัลย์สามสายประภัสสร
ตาบทิศทับทิมอรชร ทับทรวงสร้อยอ่อนสะอิ้งองค์
ทองกรพาหุรัดประดับเพชร ธำมรงค์เครือเก็จกาบหงส์
มงกุฎแก้วคู่จักรพรรดิทรง กรรเจียกจอนอลงการ์กาญจน์
พระหัตถ์จับศรศักดา จักรคทาธรแก้วมุกดาหาร
สง่างามดั่งบรมพรหมาน มาขึ้นรถสุรกานต์รูจี ฯ
๏ รถเอยรถทรง กำกงแก้วลายหลายศรี
แอกอ่อนงอนงามล้วนมณี บุษบกตั้งที่บัลลังก์ลอย
รูปครุฑยุดนาคสะบัดหิ้ว ช่องกระจกกระหนกพลิ้วตาอ้อย
บันแถลงแสงระยับประดับพลอย กาบชดทวยช้อยอรชร
เทียมด้วยราชสีห์สี่พัน โลทันมือถือธนูศร
เครื่องสูงบังแทรกจามร แตรงอนกลองประโคมโครมครึก
เสียงรถคชาพาชี โยธีโห่ร้องก้องกึก
ผงคลีตลบควันพันลึก ขับกันคึกคึกรีบไป ฯ
๏ ถึงด่านลงกาพระนคร จึ่งให้หยุดนิกรทัพใหญ่
ตั้งตามแนวป่าพนาลัย โดยในกระบวนที่ยกมา
แล้วมีพระราชบรรหาร สั่งนนทการยักษา
จงไปหาชาวด่านลงกา พาตัวมันมาบัดเดี๋ยวนี้ ฯ
๏ บัดนั้น จึ่งนนทการสูรยักษี
ก้มเกล้ารับราชวาที ถวายอัญชุลีแล้วรีบไป ฯ
๏ ครั้นพบอสูรฤทธิการ ซึ่งเป็นนายด่านผู้ใหญ่
แจ้งความตามข้อรับสั่งใช้ แล้วพาไปที่เฝ้าอสุรา ฯ
๏ ต่างน้อมเศียรเกล้าบังคม พระบรมปิ่นภพยักษา
ในที่ท่ามกลางเสนา คอยฟังบัญชาอสุรี ฯ
๏ เมื่อนั้น ท้าวเทพาสูรยักษี
จึ่งมีพระราชวาที เหวยอสุรีฤทธิการ
ท้าวทศเศียรสหายกู พงศ์พรหเมศผู้มหาศาล
พระองค์มงกุฎกรุงมาร ยังค่อยสำราญประการใด ฯ
๏ บัดนั้น ฤทธิการผู้มีอัชฌาสัย
ได้ฟังบรรหารภูวไนย บังคมไหว้สนองพระวาจา
อันกรุงลงการาชฐาน เกิดการเคี่ยวเข็ญเข่นฆ่า
ด้วยมนุษย์พี่น้องสองรา ทรงนามชื่อว่ารามลักษมณ์
อันผ่านอยุธยาพระนคร ยกพลวานรมาโหมหัก
แต่รบรอต่อกรกับหมู่ยักษ์ ช้านานได้สักสิบสามปี
กุมภกรรณอินทรชิตก็วายชนม์ จนองค์ทศพักตร์ยักษี
ยกพลโยธาออกต่อตี ไพรีฆ่าเสียวายปราณ
บัดนี้ให้พิเภกผู้น้อง ขึ้นครองลงการาชฐาน
ชื่อทศคิรีวงศ์ขุนมาร แล้วยกทวยหาญไปพารา ฯ
๏ เมื่อนั้น ท้าวเทพาสูรยักษา
ได้ฟังตะลึงทั้งกายา ดั่งว่าต้องสายอสุนี
ความแสนเสียดายสหายรัก ชลนัยน์นองพักตร์ยักษี
ให้คิดแค้นอริราชไพรี โกรธดั่งอัคคีบรรลัยกัลป์
ผุดลุกขึ้นยืนกระทืบบาท ผาดแผดสิงหนาทเสียงสนั่น
เหม่เหม่มนุษย์เท่าแมงวัน กูจะหั่นมิให้แค้นคอกา
เหวยภัทรจักรจงเร่งไป หาไอ้พิเภกยักษา
บอกว่าตัวกูผู้ศักดา ให้ออกมายังด่านพระนคร ฯ
๏ บัดนั้น ภัทรจักรขุนมารชาญสมร
รับสั่งพระองค์ทรงฤทธิรอน ชุลีกรแล้วรีบไปทันที ฯ
๏ ครั้นถึงลงการาชฐาน ก็แจ้งการเสนาทั้งสี่
ตามในรับสั่งอสุรี ถ้วนถี่เสร็จสิ้นแต่ต้นมา ฯ
๏ บัดนั้น จึ่งเปาวนาสูรยักษา
ได้แจ้งแห่งราชบัญชา อสุราตระหนกตกใจ
ครั้งนี้ลงการาชฐาน จะรื้อเกิดกาลกุลีใหญ่
คิดแล้วก็พากันเข้าไป ยังในพระโรงรูจี ฯ
๏ ครั้นถึงจึ่งประณตบทบงสุ์ ทูลองค์พญายักษี
ว่าท้าวมหาบาลธิบดี กรีพลโยธียกมา
ตั้งอยู่ปลายด่านเวียงชัย ใช้ให้ภัทรจักรยักษา
เข้ามาเชิญเบื้องบาทา ไปเฝ้าพญากุมภัณฑ์ ฯ
๏ เมื่อนั้น ท้าวทศคิริวงศ์รังสรรค์
แจ้งว่าสหายทศกัณฐ์ ยกมาก็ประหวั่นพรั่นใจ
จึ่งคิดว่าท้าวมหาบาล โมหาสาธารณ์หยาบใหญ่
มาตรแม้นถึงกูจะออกไป ที่ไหนจะเป็นไมตรี
สู้ตายมิให้ขายเบื้องบาท พระนารายณ์ธิราชเรืองศรี
คิดแล้วมีพจน์วาที แก่มหาเสนีจักรวาล
ตัวกูเป็นข้าบทรัช พระพงศ์จักรพรรดิมหาศาล
คือองค์นารายณ์อวตาร จะคบพวกพาลด้วยอันใด
เจ้ามึงถึงมีฤทธา กูจะออกไปหาหาควรไม่
เองจงเร่งรีบกลับไป บอกให้แจ้งใจอสุรี ฯ
๏ บัดนั้น จึ่งภัทรจักรยักษี
ได้ฟังพระราชวาที อัญชุลีแล้วรีบจรจรัล ฯ
๏ เมื่อนั้น ท้าวทศคิรีวงศ์รังสรรค์
ครั้นภัทรจักรกุมภัณฑ์ ออกจากเขตขัณฑ์ลงกา
เร่าร้อนฤทัยดั่งไฟพิษ เกรงฤทธิ์มหาบาลยักษา
จึ่งจับกระดานชนวนมา พิเคราะห์ดูชะตาอสุรินทร์
เห็นกาลกิณีร่วมชาติ ลัคน์จันทร์ต้องฆาฏอยู่ทั้งสิ้น
เสาร์เสริดทับเสาร์ราศีมิน แล้วกินณหว่างลัคนา
แต่พระหัสบดิ์นั้นเป็นสิบเอ็ดอยู่ จะมีผู้ช่วยชีพสังขาร์
มิได้ถึงสิ้นชีวา อสุราค่อยสร่างสว่างใจ
แล้วดูโดยนาครยายี เห็นไพรีซึ่งเป็นนายใหญ่
จะถึงวินาศบรรลัย ที่ในท่ามกลางพลากร
บัดนี้ก็จวนสมัยกาล พระอวตารจะใช้พระแสงศร
ให้มาเยี่ยมเยียนพระนคร ก็จะได้ราญรอนไพรี
แจ้งเสร็จจึ่งมีบัญชา สั่งเปาวนาสูรยักษี
จงเกณฑ์หมู่พลโยธี รักษาหน้าที่ปราการ ฯ
๏ บัดนั้น จึ่งเปาวนาสูรใจหาญ
น้อมเศียรรับสั่งพญามาร ชุลีลาแล้วคลานออกมา ฯ
๏ จึ่งเกณฑ์รี้พลกุมภัณฑ์ เลือกล้วนแข็งขันแกล้วกล้า
สรรพไปด้วยเครื่องสาตรา รักษารอบราชธานี
เชิงเทินหอรบป้อมค่าย เอาปืนใหญ่ขึ้นรายประจำที่
กองหนุนแต่ล้วนตัวดี มีระยะห้าเส้นห่างกัน
อันประตูนคเรศราชฐาน ไว้พวกพลหาญกองขัน
กองกลางล้วนเหล่าทะลวงฟัน ตั้งมั่นไว้กลางพารา ฯ
๏ บัดนั้น ฝ่ายภัทรจักรยักษา
ออกจากพระนครลงกา รีบมายังที่ทัพชัย ฯ
๏ ครั้นถึงจึ่งคลานเข้าไปเฝ้า น้อมเกล้าประณตประนมไหว้
ทูลความแต่ต้นจนปลายไป โดยในพิเภกพาที ฯ
๏ เมื่อนั้น ท้าวเทพาสูรยักษี
ได้ฟังกริ้วโกรธดั่งอัคคี อสุรีขบเขี้ยวเคี้ยวฟัน
เหม่ไอ้พิเภกทรลักษณ์ ถ้อยคำฮึกฮักโมหันธ์
ไม่เกรงกูผู้เดชชาญฉกรรจ์ จะจับมันมาเสียบประจานไว้
ว่าแล้วให้เคลื่อนรถทรง เลิกหมู่จตุรงค์น้อยใหญ่
โห่สนั่นครั่นครื้นภพไตร รีบไปด้วยกำลังโกรธา ฯ
๏ ครั้นถึงจึ่งมีโองการ ให้หยุดทวยหาญซ้ายขวา
คอยดูพิเภกอสุรา จะยกออกมาต่อกร ฯ
๏ เมื่อนั้น ฝ่ายพระหริวงศ์ทรงศร
เสวยสวรรยาสถาวร ด้วยบังอรสีดาเทวี
พร้อมหมู่สาวสนมกำนัล แปดหมื่นสี่พันเฉลิมศรี
ขับกล่อมบำเรอพระจักรี ในปราสาทมณีโอฬาร
ราตรีเข้าที่ไสยาสน์ เหนือแท่นทิพมาศฉายฉาน
ครั้นปัจฉิมเวลากาล ผ่านฟ้าก็เคลิ้มหลับไป ฯ
๏ ทรงพระสุบินนิมิต ว่าเมฆนั้นวิปริตทางทิศใต้
บังเกิดเป็นเปลวควันไฟ มืดคลุ้มกลุ้มไปในนภา
แล้วยังมีชายชาญฉกรรจ์ หนึ่งนั้นถือตรีคมกล้า
โผนทะยานผ่านหมู่เสนา มาแหวะหวะอุราภูธร
สาวไส้ออกให้เรี่ยราย กระจายรอบจักรวาลสิงขร
แล้วผ่านข้ามนทีสีทันดร ที่มืดมิดอัมพรก็หายไป ฯ
๏ ก็ฟื้นตื่นจากที่ไสยาสน์ ภาณุมาศพอเยี่ยมยอดไศล
สระสรงทรงเครื่องอำไพ ภูวไนยออกพระโรงรัตนา ฯ
๏ ลดองค์ลงเหนือบัลลังก์กาญจน์ ท่ามกลางทวยหาญซ้ายขวา
ทั้งพญาอนุชิตผู้ศักดา อันมาแต่นพบุรี
จึ่งตรัสแก้พระสุบินนิมิต แก่ปโรหิตทั้งสี่
ท่านจงพิเคราะห์ดูให้ดี ฝันนี้จะเป็นประการใด ฯ
๏ บัดนั้น ปโรหิตโหราผู้ใหญ่
รับสั่งแล้วคำนวณไป โดยในลัคนาพยากรณ์
ก็แจ้งด้วยปรีชาอันสามารถ กราบบาททูลองค์พระทรงศร
ซึ่งฝันว่าเมฆมืดอัมพร อันแสงทินกรเป็นเปลวควัน
จะมีหมู่อริราชไพรี ยกพวกโยธีทัพขัน
มาทำร้ายพระนครขอบคัน อันขึ้นในเบื้องบทมาลย์
ข้อซึ่งมีชายเอาตรีแตระ แหวะอกออกด้วยกำลังหาญ
แล้วสาวไส้ไปรอบจักรวาล ฐานนี้เป็นศุภนิมิต
บรรดาข้าศึกจะสูญสิ้น จะเพิ่มภิญโญยศพระจักรกฤษณ์
จะแผ่เดชาวราฤทธิ์ ไปทั่วทศทิศธาตรี ฯ
๏ เมื่อนั้น พระจักรรัตน์แก้วเรืองศรี
ได้ฟังโหราธิบดี ภูมีถวิลจินดา
ถึงท้าวทศคิริวงศ์ ด้วยไม่มีฤทธิรงค์แกล้วกล้า
แม้นมีเหตุภัยสิ่งใดมา เห็นว่าจะสิ้นชีวาลัย
จำจะใช้แสงศรอันทรงเดช ไปฟังเหตุร้ายดีเบินไฉน
คิดแล้วก็จับศิลป์ชัย เสด็จไปยังหน้าพระลาน ฯ
๏ จึ่งชักพาลจันทร์ขึ้นพาดสาย พระเนตรหมายทักษิณทิศาน
น้าวหน่วงด้วยกำลังชัยชาญ ผ่านฟ้าแผลงไปด้วยศักดา ฯ
๏ โชติช่วงดั่งดวงศศิธร เขจรไปโดยเวหา
ตกในพิชัยลงกา ตรงหน้าพิเภกอสุรี ฯ
๏ เมื่อนั้น ท้าวทศคิริวงศ์ยักษี
เห็นศรสมเด็จพระจักรี มีความชื่นชมด้วยสมคิด
เชิญวางเหนือพานสุวรรณรัตน์ ประนมหัตถ์คำรบพระแสงสิทธิ์
บูชาด้วยธูปเทียนชวลิต แล้วลิขิตจารึกสารา
ผูกศิลป์แล้วประณตบทบงสุ์ ศรทรงลอยขึ้นบนเวหา
ดั่งหนึ่งว่ามีวิญญาณ์ มาตกตรงพักตราพระจักรี ฯ
๏ เมื่อนั้น พระสฤษดิรักษ์เรืองศรี
ทอดพระเนตรเห็นสารอสุรี ติดมาในที่ศรชัย
จึ่งหยิบขึ้นคลี่อ่านดู ก็รู้ว่าเกิดการศึกใหญ่
คือสหายทศกัณฐ์ที่บรรลัย มาแต่กรุงไกรจักรวาล
จึ่งมีบัญชาประกาศิต สั่งพญาอนุชิตใจหาญ
ว่าลงกาเกิดศึกรอนราญ ตัวท่านผู้มีศักดา
จงรีบไปช่วยรณรงค์ ท้าวทศคิริวงศ์ยักษา
ฆ่าเสียให้สิ้นบรรดามา ด้วยกำลังฤทธาวานร ฯ
๏ เมื่อนั้น พญาอนุชิตชาญสมร
ก้มเกล้ารับสั่งพระสี่กร ลาแล้วบทจรออกไป ฯ
๏ ขุนกระบี่ผาดแผลงสำแดงฤทธิ์ ทศทิศกัมปนาทหวาดไหว
ถีบทะยานผ่านฟ้าด้วยว่องไว ตรงไปพิชัยลงกา ฯ
๏ ลงยังนิเวศน์วังสถาน อันโอฬารดั่งดาวดึงสา
ขึ้นยังพระโรงรจนา ตรงเข้าไปหาอสุรี ฯ
๏ เมื่อนั้น ท้าวทศคิริวงศ์ยักษี
เห็นพญาอนุชิตฤทธี มีความชื่นชมโสมนัส
ลงจากแท่นแก้วอลงกรณ์ บทจรไปจูงเอาข้อหัตถ์
พาขึ้นนั่งร่วมบัลลังก์รัตน์ ภายใต้เศวตฉัตรชัชวาล ฯ
๏ เมื่อนั้น วายุบุตรวุฒิไกรใจหาญ
คำรพนบนอบพญามาร แล้วแจ้งการว่าองค์พระจักรี
ทราบว่าหมู่ปัจจามิตร มาประชิดลงกาบุรีศรี
พระโองการตรัสใช้ให้ข้านี้ มาช่วยราวีอสุรา ฯ
๏ เมื่อนั้น ท้าวทศคิริวงศ์ยักษา
ฟังลูกพระพายผู้ศักดา จึ่งมีบัญชาตอบไป
อันท้าวมหาบาลขุนยักษ์ ฮึกฮักอหังการ์หยาบใหญ่
อ้างอวดว่ามีฤทธิไกร มิได้เกรงเดชพระจักรี
ความแค้นนั้นแสนสุดคิด เจ็บจิตด้วยคำยักษี
ซึ่งโองการใช้ท่านมาครั้งนี้ ความข้ายินดีเป็นพ้นนัก
พระคุณประเสริฐเลิศลบ ใหญ่ยิ่งแผ่นภพไตรจักร
แต่ข้าเป็นข้าพระหริรักษ์ พระองค์ผลาญยักษ์ในลงกา
ยังมิได้ทำศึกสนองคุณ ซึ่งการุญชุบเกล้าเกศา
ครั้งนี้มีการสงครามมา หมายว่าจะออกชิงชัย
อันเหล่าอริราชศัตรู จะไม่ล่วงดูหมิ่นได้
มาตรแม้นเพลี่ยงพล้ำประการใด ท่านจงช่วยให้ทันที ฯ
๏ เมื่อนั้น พญาอนุชิตเรืองศรี
นบนอบตอบคำอสุรี ทั้งนี้ก็ตามแต่ปรีชา
ตัวข้าจะเหาะขึ้นคอยดู อยู่บนพ่างพื้นเวหา
ถ้าเห็นเสียทีจะลงมา ฆ่ามันให้ม้วยชีวัน ฯ
๏ เมื่อนั้น ท้าวทศคิริวงศ์รังสรรค์
ฟังพญาอนุชิตชาญฉกรรจ์ กุมภัณฑ์ชื่นชมยินดี
จึ่งมีพระราชบรรหาร สั่งเสนามารยักษี
จงเกณฑ์พหลโยธี เรานี้จะยกออกชิงชัย ฯ
๏ บัดนั้น จึ่งเปาวนาสูรเสนาใหญ่
ก้มเกล้ารับสั่งภูวไนย บังคมไหว้แล้วรีบออกมา ฯ
๏ เกณฑ์พลเป็นพวกจตุรงค์ เลือกล้วนอาจองแกล้วกล้า
ขุนช้างขึ้นช้างชนะงา ถือของ้าวง่าหยัดยัน
ขุนม้าขี่ม้าอัสดร กวัดแกว่งโตมรดั่งจักรผัน
ขุนรถขี่รถพร้อมกัน ล้วนถือเกาทัณฑ์ลูกพิษ
ขุนพลตรวจเตรียมพลยุทธ์ นับสมุทรแน่นนันต์อกนิษฐ์
กุมสาตราแกว่งสำแดงฤทธิ์ ทุกตนไม่คิดตัวตาย
แล้วผูกมหาคชาธาร ครบเครื่องอลงการฉานฉาย
เยียดยัดอัดอึงทั้งไพร่นาย ตั้งรายตามเกล็ดนาคี ฯ
๏ เมื่อนั้น ท้าวทศคิริวงศ์ยักษี
ครั้นเสร็จซึ่งจัดโยธี เสด็จมาเข้าที่สรงชล ฯ
๏ ให้ไขท่อแก้วประทุมทอง วารีเป็นละอองดั่งฝอยฝน
ทรงสุคันธารสเสาวคนธ์ ปรุงปนนพมาศชมพูนุท
สนับเพลาเครือหงส์อลงการ์ ภูษาพื้นตองทองผุด
ชายไหวชายแครงเครือครุฑ ฉลององค์ประดับบุษย์สังเวียนวง
รัดอกเกราะแก้วสุรกานต์ สังวาลทับทรวงกระหนกหงส์
ทองกรพาหุรัดรูปภุชงค์ ธำมรงค์เพชรเรืองอรชร
มงกุฎกรรเจียกแก้วดอกไม้ทัด พระหัตถ์นั้นจับธนูศร
งามคล้ายทศพักตร์ฤทธิรอน บทจรมาทรงคชาธาร ฯ
๏ ช้างเอยช้างศึก ห้าวฮึกเรี่ยวแรงสำแดงหาญ
ประดับเครื่องกุดั่นอลงการ งามเทียมคชาธารจักรพรรดิ
ชนักต้นกระวินแก้วแพร้วพราย ผลึกรองทองสายลายขัด
ผูกเป็นจักรหลั่นรังรัด สันทัดเหี้ยมหาญในการยุทธ์
เรียกมันครั่นครึกกึกก้อง โกญจนาทผาดร้องอึงอุด
ทรหดอดทนอาวุธ เริงร่าสัประยุทธ์ราวี
ประดับด้วยอภิรุมชุมสาย ธงทิวริ้วรายสลับสี
ปี่กลองฆ้องขานเภรี แตรสังข์เสียงมี่อึงอล
อสุราโห่เร้าเอาฤกษ์ เอิกเกริกลงกากุลาหล
ผงคลีกลุ้มฟ้าสุธาดล รีบพลเร่งพวกดำเนินไป ฯ
๏ เมื่อนั้น พญาอนุชิตทหารใหญ่
เหาะทะยานผ่านมาด้วยว่องไว แอบดูอยู่ในอัมพร ฯ
๏ เมื่อนั้น ท้าวเทพาสูรชาญสมร
เห็นพิเภกออกมาจะต่อกร ภูธรเข่นเขี้ยวเคี้ยวฟัน
จึ่งมีสีหนาทประกาศร้อง กึกก้องดั่งเสียงฟ้าลั่น
เหวยเหวยไอ้พวกกุมภัณฑ์ อันเป็นข้าเจ้าลงกา
ตัวมึงอย่าเข้ามาพลอยตาย เบี่ยงบ่ายหลบหนีเสียดีกว่า
กูตั้งใจจงจำนงมา จะฆ่าไอ้พิเภกสาธารณ์
ตรัสแล้วจึงสั่งเสนี จงเร่งโยธีทวยหาญ
เข้าจับพิเภกขุนมาร มาเสียบประจานให้สาใจ ฯ
๏ บัดนั้น นนทสูรกองหน้าทหารใหญ่
รับสั่งพระองค์ทรงฤทธิไกร ก็ขับกันเข้าไล่โจมตี ฯ
๏ พุ่งซัดอาวุธสับสน เสียงพลโห่ร้องอึงมี่
กองหนุนหนุนเนื่องเข้าราวี รบรุกคลุกคลีไม่คิดตาย ฯ
๏ บัดนั้น ฝ่ายพลลงกาทั้งหลาย
แยกกันออกรับทั้งไพร่นาย ตีซ้ายป่ายขวาวุ่นไป ฯ
๏ ฝ่ายพลจักรวาลพระนคร ตายยับซับซ้อนไม่นับได้
แตกย่นจนหน้ารถชัย ไม่เป็นตำบลสนธยา ฯ
๏ เมื่อนั้น ท้าวเทพาสูรยักษา
เห็นพลแตกพ่ายกระจายมา โกรธาดั่งหนึ่งเพลิงพิษ
กระทืบบาทเร่งรถคชสีห์ อสุรีกวัดแกว่งศรสิทธิ์
เข้ากลางโยธาปัจจามิตร ไล่ชิดต่อกรรอนราญ ฯ
๏ ลุยล้างพลข้างลงกา กลัวเดชอสุราไม่ต่อต้าน
จนมาถึงหน้าคชาธาร ขุนมารผาดเสียงเกรียงไกร
เหวยเหวยพิเภกทรชน จะรู้คุณพี่ตนก็หาไม่
โลภล้นเป็นพ้นประมาณไป จะใคร่ได้สมบัติในลงกา
จึ่งด้านหน้าเป็นข้าปัจจามิตร ไม่คิดปรานีแก่วงศา
เสียชาติพรหเมศอันศักดา กูจะฆ่าให้ม้วยชีวี ฯ
๏ เมื่อนั้น ท้าวทศคิริวงศ์ยักษี
ได้ฟังคั่งแค้นแสนทวี จึ่งมีวาจาตอบไป
เหวยเหวยดูก่อนมหาบาล มึงอย่าอหังการหยาบใหญ่
อันพระเชษฐาที่บรรลัย ก็เกิดร่วมไส้กับกูมา
มึงชาวจักรวาลนัคเรศ เหตุใดใช่การมาล่วงว่า
เป็นชายหมิ่นชายด้วยวาจา กูไม่กลัวฤทธาขุนมาร
มึงดั่งหิ่งห้อยน้อยแสง หรือจะมาแข่งด้วยสุริย์ฉาน
ว่าแล้วก็ขับคชาธาร เข้าไล่รอนราญราวี ฯ
๏ งาแทงเท้าฉัดคัดค้อน ตายทั้งไกรสรสารถี
ราชรถแหลกลงเป็นผงคลี ด้วยกำลังฤทธีกุญชร ฯ
๏ เมื่อนั้น องค์ท้าวมหาบาลชาญสมร
ตกลงเหนือพื้นดินดอน โกรธดั่งไฟฟอนไหม้ฟ้า
ผุดลุกขึ้นยืนกระทืบบาท ร้องตวาดดั่งเสียงฟ้าผ่า
ผาดแผลงสำแดงฤทธา โจนขึ้นเหยียบงาหัสดิน ฯ
๏ พิเภกนั้นฟันด้วยของ้าว ท้าวมหาบาลตีด้วยคันศิลป์
ต้องทศคิริวงศ์อสุรินทร์ ตกลงมาสิ้นทั้งหมอควาญ ฯ
๏ เมื่อนั้น พญาอนุชิตใจหาญ
เห็นพิเภกเสียทีมหาบาล ก็ทะยานลงจากเมฆา ฯ
๏ องอาจดั่งราชไกรสร แกว่งตรีฤทธิรอนเงื้อง่า
ผาดแผลงสำแดงเดชา ออกยืนขวางหน้ากุมภัณฑ์ ฯ
๏ เมื่อนั้น ท้าวเทพาสูรรังสรรค์
เหลือบเห็นวานรชาญฉกรรจ์ กุมภัณฑ์กริ้วโกรธคือไฟ
จึ่งร้องว่าเหวยไอ้เดียรัจฉาน ถิ่นฐานบ้านเมืองอยู่ไหน
นามกรของมึงนั้นชื่อไร เหตุใดมาทำดั่งนี้
ไม่เกรงกูผู้ทรงศักดา ผ่านมหาจักรวาลบุรีศรี
อานุภาพปราบทั่วธาตรี ฤทธีประเสริฐเลิศนัก
เอ็งเร่งไปให้พ้นพระกาฬ อย่าฮึกหาญเอาคอมารอจักร
กูจะฆ่าพิเภกขุนยักษ์ ที่มันทรลักษณ์จังไร ฯ
๏ เมื่อนั้น คำแหงหนุมานทหารใหญ่
ได้ฟังจึ่งร้องตอบไป มึงไม่รู้หรืออสุรา
ตัวกูนี้เป็นทหาร องค์พระอวตารนาถา
ชื่อพญาอนุชิตผู้ศักดา ได้ครองพารานพบุรี
พระโองการใช้มาเยียนข่าว ท้าวทศคิริวงศ์ยักษี
ผู้เป็นปิ่นเกล้าอสุรี ในที่ลงกาพระนคร
ไฉนมึงยกพลมาปล้นเมือง ให้เคืองบาทบงสุ์พระทรงศร
สำมะหาแต่ท้าวยี่สิบกร ฤทธิรอนปราบได้ทั้งโสฬส
ฮึกฮักต้านต่อรณรงค์ โคตรวงศ์มิตรสหายก็ตายหมด
สิ้นทั้งโยธาม้ารถ พ้นที่กำหนดคณนา
ตัวมึงเหมือนหนึ่งลูกไก่ จะบรรลัยด้วยเล็บปักษา
สิ้นทั้งพวกพลบรรดามา ด้วยศักดาเดชกูบัดนี้ ฯ
๏ เมื่อนั้น ท้าวเทพาสูรยักษี
ได้ฟังคั่งแค้นแสนทวี อสุรีเข่นเขี้ยวเคี้ยวฟัน
กระทืบบาทผาดแผดสีหนาท ร้องตวาดดังเสียงฟ้าลั่น
เหวยไอ้ลิงป่าพนาวัน มึงอย่าปึ่งปั้นเจรจา
อันไอ้พิเภกทรลักษณ์ ไม่รู้จักคุณพระเชษฐา
ให้หาโดยดีก็มิมา กลับยกโยธาออกรอนราญ
มึงเป็นแต่ข้ามนุษย์ อ้างอวดฤทธิรุทรกล้าหาญ
สู่รู้มาสู้ด้วยพระกาฬ กูจะผลาญให้สิ้นชีวัน
ว่าแล้วมีราชวาที เหวยหมู่อสุรีพลขันธ์
จงจับไอ้ลิงใจฉกรรจ์ มาหั่นอย่าให้แค้นคอกา ฯ
๏ บัดนั้น ฝ่ายหมู่อสูรยักษา
ได้ฟังบรรหารอสุรา ก็ดาเข้าโจมจับวานร ฯ
๏ เมื่อนั้น พญาอนุชิตชาญสมร
ผู้เดียวรบรันประจัญกร ตะลุมบอนกลางหมู่โยธี
เท้าถีบมือตบปากกัด จับฟัดด้วยกำลังกระบี่ศรี
หัวขาดตีนขาดไม่สมประดี ตายหนีวิ่งแยกแตกกัน ฯ
๏ เมื่อนั้น มหาบาลฤทธิแรงแข็งขัน
แลเห็นพวกพลกุมภัณฑ์ ทั้งนั้นแตกพ่ายกระจายมา
กริ้วโกรธพิโรธดั่งเพลิงพิษ กวัดแกว่งศรสิทธิ์เงื้อง่า
โลดโผนโจนไปด้วยศักดา เข้าไล่เข่นฆ่าราวี ฯ
๏ เมื่อนั้น ลูกพระพายเทวัญเรืองศรี
หลบหลีกว่องไวไปในที โจนจับอสุรีด้วยฤทธิรอน
เท้าซ้ายนั้นเหยียบเข่าขวา มือคว้าฉวยชิงคันศร
ต่างหาญต่างกล้าไม่ลดกร วานรถีบถูกขุนมาร ฯ
๏ เมื่อนั้น ท้าวเทพาสูรใจหาญ
ซวนไปล้มลงกับดินดาน โกรธดั่งเพลิงกาลไหม้ฟ้า
ลุกขึ้นเข่นเขี้ยวกระทืบบาท กวัดแกว่งศรสาตร์เงื้อง่า
พาดสายหมายล้างชีวา อสุราผาดแผลงไปด้วยฤทธิ์ ฯ
๏ สำเนียงกัมปนาทหวาดไหว สะเทือนไปถึงชั้นอกนิษฐ์
โชติช่วงดั่งดวงพระอาทิตย์ ศรสิทธิ์เกลื่อนกลาดอัมพร ฯ
๏ เมื่อนั้น พญาอนุชิตชาญสมร
หลบหลีกด้วยกำลังฤทธิรอน รวบฉวยเอาศรได้ทันที
หักเล่นย่อยยับระยำไป เยาะเย้ยโยนให้ยักษี
ชี้หน้าว่าเหวยไอ้อัปรีย์ วันนี้ตัวมึงจะวายปราณ
ว่าแล้วสำแดงฤทธิรอน กรแกว่งตรีเพชรฉายฉาน
กระทืบบาทผาดโผนโจนทะยาน เข้าโรมราญโจมจับอสุรา ฯ
๏ สองหัตถ์รัดรวบทั้งสองบาท ฟาดลงแล้วฉีกแขนขา
ขว้างไปด้วยกำลังศักดา ถูกมหามรกตคีรี ฯ
๏ เมื่อนั้น ท้าวเทพาสูรยักษี
กายขาดติดเข้าทันที อสุรีไม่ม้วยชีวัน
สิ้นสุดอาวุธจะชิงชัย ทะยานใจกริ้วโกรธหุนหัน
ฮึดฮัดกัดเขี้ยวเคี้ยวฟัน กุมภัณฑ์เข้าถอนเอาต้นตาล ฯ
๏ ตีนยันบ่าแบกกระชากฉุด ก็หลุดขึ้นด้วยกำลังหาญ
กวัดแกว่งโลดโผนโจนทะยาน เข้าไล่รอนราญวานร ฯ
๏ ตีซ้ายป่ายขวาด้วยสามารถ เสียงดั่งฟ้าฟาดสิงขร
ต่างกล้าต่างหาญราญรอน ประจัญกรรบรุกบุกบัน ฯ
๏ เมื่อนั้น วายุบุตรฤทธิแรงแข็งขัน
หลบหลีกรับรองป้องกัน โจนประจัญฉวยชิงตระบองตาล
ตีต้องอสุรีเป็นหลายหน ซวนไปไม่ทนกำลังหาญ
ล้มลงกับพื้นสุธาธาร โผนทะยานขึ้นเหยียบอกไว้ ฯ
๏ พิศดูแล้วถวิลจินดา อสุราตนนี้เป็นไฉน
จึ่งฆ่าไม่ม้วยบรรลัย หรือดวงใจไม่อยู่กับอินทรีย์
เหมือนหนึ่งองค์ท้าวทศพักตร์ ไมยราพสิทธิศักดิ์ยักษี
คิดแล้วจึ่งกล่าววาที ถามพิเภกอสุรีผู้ปรีชา
เหตุใดจึ่งไอ้มหาบาล ผลาญมันไม่ม้วยสังขาร์
หรือมีลัทธิวิทยา ได้ร่ำเรียนมาแต่แห่งใด ฯ
๏ เมื่อนั้น พิเภกผู้มีอัชฌาสัย
ได้ฟังจึ่งร้องตอบไป อันไอ้อสุรามหาบาล
ได้พรสมเด็จพระศุลี จึ่งมีศักดากล้าหาญ
ฟอนฟันแต่กายไม่วายปราณ ด้วยเดชชัยชาญประสาทมา
จะฆ่าจงแหวะเอาดวงใจ ขยี้ไปให้แหลกกับหัตถา
ขุนมารก็จะม้วยมรณา โดยบัญชาสั่งพระศุลี ฯ
๏ เมื่อนั้น พญาอนุชิตเรืองศรี
ได้แจ้งแห่งคำอสุรี เงื้อตรีกวัดแกว่งสำแดงฤทธิ์
จึ่งผ่าอุราขุนยักษ์ หวะแหวะแตระควักเอาดวงจิต
ขยี้ไปจนสิ้นชีวิต ด้วยฤทธิ์ขุนกระบี่ผู้ศักดา ฯ
๏ บัดนั้น จึ่งเปาวนาสูรยักษา
เห็นท้าวมหาบาลอสุรา สุดสิ้นชีวาก็ยินดี
จึ่งพาพหลพลไกร ฝ่ายพิชัยลงกาบุรีศรี
ออกสกัดชายป่าพนาลี จับพลโยธีจักรวาล ฯ
๏ บ้างผูกคอผูกมืออื้อฉาว ฮึกห้าวสำทับด้วยคำหาญ
กระชากฉุดล้มลุกคลุกคลาน หมู่มารต่อมารไม่เมตตา ฯ
๏ เมื่อนั้น ฝ่ายฝูงเทเวศถ้วนหน้า
ทั้งหมู่นางเทพธิดา เห็นพญาอนุชิตฤทธิรอน
สังหารอสุรามหาบาล วายปราณด้วยกำลังชาญสมร
ต่างองค์ปรีดาสถาวร ยิ้มเยี่ยมบัญชรพิมานชัย
บ้างโปรยปรายดวงทิพบุปผา ประทุมมาศมาลาลงมาให้
เกลื่อนกลาดดาษพื้นพนาลัย อวยชัยให้พรพานรินทร์
จงจำเริญเรืองฤทธิ์อำนาจ เฉลิมบาทพระนารายณ์ทรงศิลป์
ช่วยชูโลกาฟ้าดิน ไปกว่าจะสิ้นกัลปา ฯ
๏ เมื่อนั้น ท้าวทศคิริวงศ์ยักษา
ครั้นเสร็จสงครามก็ปรีดา บัญชาแก่ศรีหนุมาน
เชิญเจ้าผู้ทรงศักดาเดช คืนเข้านิเวศน์ราชฐาน
อันแสนสนุกโอฬาร ให้สำราญเป็นสุขสถาวร
ว่าแล้วจูงกรขุนกระบินทร์ ขึ้นทรงหัสดินทร์ชาญสมร
ให้เลิกโยธาพลากร คืนเข้าในนครลงกา ฯ
๏ ครั้นถึงเกยแก้วสุรกานต์ ลงจากคชาธารตัวกล้า
พากันยูรยาตรคลาดคลา ขึ้นมหาปราสาทรูจี ฯ
๏ ลดองค์ลงเหนือบัลลังก์รัตน์ ตรัสสั่งหนุมานกระบี่ศรี
เชิญเจ้าผู้มีฤทธี ไปเข้าที่โสรจสรงชลธาร
เสวยเอมโอชโภชนา ในมหาปราสาทมุกดาหาร
กับนางเบญกายเยาวมาลย์ ให้สำราญเป็นสุขสถาวร ฯ
๏ เมื่อนั้น พญาอนุชิตชาญสมร
รับราชบัญชาอันสุนทร ชุลีกรแล้วมาด้วยยินดี ฯ
๏ เข้าห้องสิริไสยาสน์ อนงค์นาฏเบญกายโฉมศรี
สนทนาปราศรัยด้วยไมตรี ขุนกระบี่เอนองค์ลงไสยา ฯ
๏ เมื่อนั้น นวลนางเบญกายเสน่หา
เริดร้างห่างรสรักมา ช้านานพึ่งได้พบกัน
มีจิตชื่นชมโสมนัส ในความประดิพัทธ์เกษมสันต์
อิงแอบแนบชิดพัลวัน บันเทิงเริงรื่นฤทัย ฯ
๏ บัดนั้น ฝูงนางกำนัลน้อยใหญ่
ล้วนทรงศุภลักษณ์อำไพ ต่างตนมีใจปรีดา
ก็อาบนํ้าทาแป้งแต่งตัว หวีหัวส่องกระจกผัดหน้า
เสร็จแล้วก็พากันขึ้นมา บำเรอพญาวานร ฯ
๏ บ้างเข้าพัดวีรำเพยพาน อยู่งานข้างที่บรรจถรณ์
ดั่งดาราล้อมดวงศศิธร อันเขจรลอยฟ้าในราตรี ฯ
๏ ฝ่ายนางบำเรอก็ครวญขับ ร้องรับฉ่ำเฉื่อยเรื่อยรี่
โหยหวนโอดพันไปในที ดีดสีประสานจังหวะกัน
รำมะนาท้าทับกรับฉิ่ง เพราะพริ้งดั่งหนึ่งเพลงสวรรค์
เป็นนํ้าค้างนางให้ดอกไม้พัน ไก่ขันการเวกเหรา ฯ
๏ ฝ่ายนางระบำก็รำร่อน ทอดกรกรีดกรายซ้ายขวา
เอวอ่อนอ้อนแอ้นทั้งกายา ชม้ายชายตาให้ยวนยี
แล้วตีวงเวียนเปลี่ยนหัตถ์ ซัดแขนโดยจังหวะดีดสี
ย้ายท่าเป็นม้าตีคลี ทำทีใส่จริตกรีดงอน
ย่างเยื้องระทวยนวยนาด งามวิลาสดั่งเทพอัปสร
ย้ายท่าเป็นช้าน้องนอน คมค้อนโดยกระบวนให้ยวนใจ
แทรกเปลี่ยนเวียนขวามาซ้าย ย้ายเป็นผาลาเพียงไหล่
บำเรอวายุบุตรวุฒิไกร ในห้องปราสาทรูจี ฯ
๏ เมื่อนั้น พญาอนุชิตเรืองศรี
ชมฝูงอนงค์นารี จับระบำข้างที่ไสยา
ฟังเสียงสำเนียงขับกล่อม เพราะพร้อมเพลิดเพลินเสน่หา
ทั้งหอมชื่นรื่นรสสุคนธา วานรก็เคลิ้มหลับไป ฯ
๏ จนล่วงปัจฉิมราตรี สกุณีเพรียกพร้องเสียงใส
แสงทองส่องฟ้าอำไพ อโณทัยเยี่ยมยอดยุคุนธร
ขุนกระบี่ตื่นจากนิทรา ก็ออกมาจากที่บรรจถรณ์
สระสรงทรงเครื่องอลงกรณ์ บทจรไปท้องพระโรงคัล ฯ
๏ ลดนั่งเหนือบัลลังก์อาสน์ อันโอภาสพรรณรายฉายฉัน
ท่ามกลางอสูรกุมภัณฑ์ บังคมคัลพญาอสุรี ฯ
๏ เมื่อนั้น ท้าวทศคิริวงศ์ยักษี
เห็นพญาอนุชิตก็ยินดี จึ่งมีพจนารถวาจา
อันกรุงพระนครจักรวาล ของท้าวมหาบาลยักษา
ประกอบด้วยสมบัติสวรรยา โยธาแน่นนับสมุทรไท
จะให้เปาวนาสูรเสนี ผู้มีปัญญาอัชฌาสัย
ไปอยู่ต่างตาต่างใจ จะเห็นเป็นไฉนวานร ฯ
๏ เมื่อนั้น พญาอนุชิตชาญสมร
ได้ฟังบัญชาอันสุนทร ชุลีกรสนองพระวาที
ซึ่งจะให้เปาวนาสูรขุนมาร ไปรั้งจักวาลบุรีศรี
ก็จะภิญโญยศพระจักรี ชัวฟ้าธาตรีกัลปา ฯ
๏ เมื่อนั้น ท้าวทศคิริวงศ์ยักษา
ฟังลูกพระพายเทวา ก็สั่งเปาวนาสูรกุมภัณฑ์
ตัวท่านผู้มีปรีชาชาญ จงไปรั้งจักรวาลเขตขัณฑ์
รักษาไพร่ฟ้าให้เป็นธรรม์ ต่างเนตรต่างกรรณพระสี่กร
แล้วมีบัญชาประกาศิต ชวนพญาอนุชิตชาญสมร
แต่งองค์ทรงเครื่องอาภรณ์ เขจรไปเฝ้าพระจักรี ฯ
๏ ลอยลิ่วมาในเมฆา ก็ถึงอยุธยาบุรีศรี
ลงยังพ่างพื้นปถพี พากันไปที่พระโรงคัล ฯ
๏ เมื่อนั้น พระนารายณ์สุริยวงศ์รังสรรค์
บรรทมเหนือแท่นแก้วแพรวพรรณ ในปราสาทสุวรรณอลงกรณ์
เป็นสุขสำราญวิญญาณ์ กับองค์สีดาดวงสมร
จนแสงทองรองเรืองอัมพร ศศิธรเลี้ยวเหลี่ยมสีขริน
ไก่แก้วตื่นตาขานขับ เสนาะสนั่นสำเนียงปักษิน
หมู่แมลงผึ้งภู่วู่บิน พระภูมินทร์ตื่นจากไสยา ฯ
๏ จึ่งชำระสระสรงทรงเครื่อง อร่ามเรืองดั่งเทพเลขา
กรายกรนวยนาดยาตรา ออกมายังท้องพระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
เสนาเข้าเฝ้าพร้อมกัน อภิวันท์เกลื่อนกลาดดาษไป
เหลือบเห็นท้าวทศคิริวงศ์ ผู้ทรงปัญญาอัชฌาสัย
กับพญาอนุชิตฤทธิไกร ภูวไนยชื่นชมยินดี
จึ่งมีพระราชบัญชา ปราศรัยพญายักษี
ซึ่งศึกมาติดธานี เรานี้มีความวิตกนัก
จึ่งใช้ให้ศรีหนุมาน ไปช่วยรอนราญหาญหัก
อันไอ้มหาบาลขุนยักษ์ มีฤทธิสิทธิศักดิ์ประการใด ฯ
๏ บัดนั้น พิเภกผู้มีอัชฌาสัย
ฟังราชบรรหารภูวไนย บังคมไหว้สนองพจมาน
อันเทพาสูรอสุรา มีฤทธิ์ศักดากล้าหาญ
ทูลแจ้งถี่ถ้วนทุกประการ จนรอนราญมีชัยอสุรี
หากข้าได้พึ่งบาทบงสุ์ พระภุชพงศ์ทรงภพเรืองศรี
พระคุณล้ำฟ้าธาตรี พ้นที่จะนับคณนา
อันกรุงจักรวาลเวียงชัย ให้เปาวนาสูรไปรักษา
ถวายสุวรรณมาลา ในใต้บาทาพระทรงฤทธิ์ ฯ
๏ เมื่อนั้น พระสุริย์วงศ์องค์นารายณ์จักรกฤษณ์
แจ้งว่าอสุราปัจจามิตร สุดสิ้นชีวิตก็ยินดี
จึ่งสรรเสริญศักดาหนุมาน กับปรีชาญพิเภกยักษี
ทั้งสองไว้เกียรติในธาตรี ควรที่เป็นปิ่นประชากร
ตรัสแล้วประทานเครื่องทรง ธำมรงค์เนาวรัตน์ประภัสสร
สังวาลสามสายอรชร เป็นบำเหน็จกรเสมอกัน ฯ
๏ บัดนั้น พิเภกหนุมานแข็งขัน
น้อมเกล้าประนมบังคมคัล รับราชรางวัลด้วยยินดี
ต่างตนถวายอภิวาทน์ ลาบาทพระนารายณ์เรืองศรี
ออกจากพระโรงรูจี แยกไปธานีภิรมยา ฯ
๏ เมื่อนั้น ฝ่ายนางมณโฑเสน่หา
เมื่อทศกัณฐ์ยังมีชีวา กัลยาทรงครรภ์พระโอรส
แรกตั้งปฐมวิญญาณ ประมาณเดือนหนึ่งเป็นกำหนด
ครั้นผัวนางสิ้นชีพทิวงคต ท้าวทศคิริวงศ์อสุรี
ขึ้นผ่านพิชัยลงกา สำคัญว่ามีครรภ์ด้วยยักษี
ครั้นถ้วนกำหนดเดือนปี เทวีประสูติพระลูกรัก
เป็นชายโสภาวิลาวัณย์ ดวงพักตร์ผิวพรรณแหลมหลัก
เหมือนองค์อินทรชิตขุนยักษ์ สมศักดิ์สุริย์วงศ์กษัตรา ฯ
๏ เมื่อนั้น ท้าวทศคิริวงศ์ยักษา
ครั้นเห็นพระราชกุมารา ก็ปรีดาชื่นชมสมคิด
ดั่งได้สมบัติพัสถาน ศฤงคารบริวารในดุสิต
ความรักปานดวงชีวิต คิดว่าเกิดด้วยพระองค์
ไม่มีรังเกียจกังขา เสน่หาแสนสนิทพิศวง
ให้ชื่อไพนาสุริย์วงศ์ เอกองค์โอรสร่วมใจ
จึ่งจัดนางนมนงคราญ เว้นโทษหกประการประทานให้
เจ้าขรัวยายพี่เลี้ยงข้างใน ทรงโฉมวิไลจำเริญตา
ข้างหน้านั้นวรณีสูร อันเป็นประยูรวงศา
ให้เป็นพี่เลี้ยงพระลูกยา ต่างใจต่างตาอสุรี ฯ
๏ เมื่อนั้น ฝ่ายนางเบญกายโฉมศรี
แต่ได้ร่วมรสฤดี ด้วยกระบี่หนุมานก็ทรงครรภ์
ครั้นได้ศุภฤกษ์ยามชัย เวลาใกล้รุ่งไก่ขัน
ก็คลอดลูกรักร่วมชีวัน เป็นชายผิวพรรณโสภา
เลื่อมเหลืองเรืองเรื่ออรชร กายกรเป็นเพศยักษา
พักตร์เป็นวานรเหมือนบิดา กัลยาชื่นชมยินดี ฯ
๏ เมื่อนั้น ท้าวทศคิริวงศ์ยักษี
เห็นโอรสราชบุตรี ท่วงทีลักขณาวิลาวัณย์
มีความแสนโสมนัสนัก ยกขึ้นใส่ตักแล้วรับขวัญ
ให้ชื่ออสุรผัดกุมภัณฑ์ แล้วเลือกสรรนางนมพยาบาล
ทั้งพี่เลี้ยงข้างหน้าข้างใน จัดให้เสร็จสิ้นตามที่ฐาน
ไม่มีอันตรายภัยพาล เป็นสุขสำราญทุกเวลา ฯ
๏ เมื่อนั้น ไพนาสุริย์วงศ์ยักษา
ทั้งอสุรผัดกุมารา ค่อยวัฒนาเจริญวัย
ทั้งสองเคยไปเที่ยวเล่น เช้าเย็นไม่คลาดกันได้
ตีคลีมี่ฉาววุ่นไป ที่ในสนามหน้าพระลาน
แล้วศึกษาวิชาธนูศร หัดขี่อัสดรคชสาร
ขึ้นเฝ้าเบื้องบาทพญามาร เป็นนิจกาลทุกเวลา ฯ
๏ เมื่อนั้น ท้าวทศคิริวงศ์ยักษา
เห็นโอรสราชนัดดา พญามารแสนโสมนัสนัก
จึ่งอุ้มไพนาสุริย์วงศ์ ทั้งองค์อสุรผัดขึ้นใส่ตัก
ประคองลูบจูบเกศจูบพักตร์ รักคือดวงตาดวงใจ
แล้วจัดเอาบุตรเสนี อายุศม์สิบปีไม่มีใหญ่
พันหนึ่งพึงพิศอำไพ ให้องค์ละห้าร้อยเสมอกัน ฯ
๏ เมื่อนั้น สองกุมารสุริย์วงศ์รังสรรค์
ต่างองค์น้อมเกล้าอภิวันท์ ก็พากันไปปราสาทรูจี ฯ
๏ เมื่อนั้น ฝ่ายพญาอนุชิตเรืองศรี
ครองครองไพร่ฟ้าประชาชี ในนพบุรีอันโอฬาร
ตั้งอยู่ในธรรมทศพิธ โดยกิจกษัตริย์มหาศาล
ถึงเวลาออกว่าราชการ เป็นสุขสำราญทั้งพารา
อันหมู่ไพร่ฟ้าประชากร สโมสรรื่นเริงถ้วนหน้า
ราตรีเข้าที่ไสยา ในมหาปราสาทมณี ฯ
๏ ครั้นพระสุริยาเรื่อรอง แสงทองจำรัสรัศมี
สระสรงทรงเครื่องรูจี ขุนกระบี่ออกท้องพระโรงคัล ฯ
๏ ขึ้นนั่งเหนือบัลลังก์รัตน์ ภายใต้เศวตฉัตรฉายฉัน
เสนาน้อมเกล้าอภิวันท์ แน่นนันต์เกลื่อนกลาดดาษไป
จึ่งมีมธุรสพจนารถ สั่งมหาอำมาตย์ผู้ใหญ่
จงเตรียมพลเตรียมราชรถชัย กูจะไปเล่นสวนอุทยาน ฯ
๏ บัดนั้น เสนีผู้ปรีชาหาญ
น้อมเกล้ารับรสพจมาน บังคมลาแล้วคลานออกมา ฯ
๏ เกณฑ์พลเป็นพวกพยุหบาตร โดยกระบวนประพาสราวป่า
กองหน้าถือปืนคาบศีลา ใส่เสื้อสีฟ้าขลิบทอง
ถัดมาสอดใส่เสื้อดำ กุมหอกปลอบคร่ำเป็นทิวท่อง
ถัดมาใส่เสื้อสีตอง ถือทวนพู่กรองจามรี
ถัดมาใส่เสื้อเครือมาศ ล้วนคาดเจียระบาดเหน็บกระบี่
เทียมทั้งรถทรงรูจี รถประเทียบนารีกำนัลใน
ตั้งเป็นหมวดกองถ้องแถว ตามแนววิถีถนนใหญ่
หน้าหลังคับคั่งกันไป เตรียมไว้คอยพญาวานร ฯ
๏ เมื่อนั้น พญาอนุชิตชาญสมร
ครั้นเสร็จซึ่งจัดพลากร บทจรมาสรงชลธาร ฯ
๏ ชำระกายด้วยสายกระแสสินธุ์ สุคนธากลั้วกลิ่นหอมหวาน
สนับเพลาเครือหงส์อลงการ ภูษาลอยก้านกระหนกพัน
ชายแครงชายไหวปลายสะบัด ทับทรวงเนาวรัตน์ดวงกุดั่น
ตาบทิศมรกตสังวาลวัลย์ พาหุรัดนาคพันทองกร
ทรงมหาธำมรงค์เพชรแพร้ว มงกุฎแก้วจำรัสประภัสสร
ห้อยพวงมาลัยกรรเจียกจร กรกุมพระขรรค์อันศักดา ฯ
๏ ลุกจากที่นั่งบัลลังก์เก็จ อนงค์นาฏโดยเสด็จพร้อมหน้า
กรายหัตถ์ย่างเยื้องดำเนินมา ขึ้นมหาพิชัยรถทรง ฯ
๏ รถเอยรถประพาส แอกงอนหุ้มมาศงามระหง
งามดุมงามกำงามกง งามทรงเสริดทั้งบัลลังก์ลอย
งามรายภาพรอบบุษบก งามกระจังช่องกระจกกระหนกห้อย
งามเสากาบประกับประดับพลอย งามยอดสุกย้อยสุพรรณพราย
งามสินธพสี่ดั่งสีสังข์ งามกำลังเพียงม้าพระสุริย์ฉาย
งามสารถีถือหอกกราย งามเครื่องสูงรายเนาวรัตน์
งามปี่ประโคมโครมครึก งามพลแห่ฮึกอึงอัด
งามประเทียบเรียบแถวแนวพนัส กระบวนหน้าเร่งรัดกันรีบมา ฯ
๏ ครั้นถึงซึ่งสวนอุทยาน ให้หยุดพลหาญซ้ายขวา
ก็พาฝูงอนงค์กัลยา ลงจากรัถารูจี
พร้อมหมู่นางท้าวเถ้าแก่ ชะแม่กำนัลสาวศรี
กรายหัตถ์ย่างเยื้องจรลี ฝูงอนงค์นารีก็ตามไป ฯ
๏ เที่ยวชายท่องชมบุปผชาติ เบิกกลีบบานกลาดอยู่ไสว
บ้างทรงผลสุกพิศอำไพ ใบสดบังแสงพระสุริยา
แก้วกุหลาบกาหลงประยงค์แย้ม พิกุลแกมพิกันเกดกฤษณา
มหาหงส์มะหาดเหียงกระดังงา จันทน์ปีปจำปาสารภี
รักลาร้อยลิ้นปริงปราง ซางโศกไทรสนสาลี่
ซ่อนกลิ่นส่งกลั้วจำปี ลิ้นจี่ลำเจียกมะลิวัลย์
ช่อตระแบกชาตบุษย์พุดลา การะเกดกรรณิการ์นมสวรรค์
มะลุลีมะลิลาแสลงพัน อัญชันแอบช่อชบาบาน
ชมพลางชื่นเพลินฤทัยนัก พระหัตถ์เด็ดหักได้ผกาก้าน
ยื่นให้ยอดยิ่งเยาวมาลย์ แสนสำราญสุขสำเริงด้วยนางใน ฯ
๏ ให้บันดาลดลจิตคิดคะนอง โดยเพศลำพองไม่นิ่งได้
ถอดมงกุฎแก้วแววไว ส่งให้แก่ชาวพระมาลา
แล้วโลดโผนโจนด้วยกำลัง ปีนป่ายขึ้นยังพฤกษา
เลียบไต่เก็บผลอัมพา ทิ้งมาให้ฝูงนารี
พอยางมะม่วงนั้นตกตรง ลงเหนือเศียรเกล้ากระบี่ศรี
เอาหัตถ์เข้าปัดเป็นหลายที มิได้ถนัดดั่งใจ
ยกเท้าขึ้นเกาทั้งสองข้าง ยางนั้นจะออกก็หาไม่
มือเช็ดตีนแกะวุ่นไป ตามวิสัยวานรไม่สงกา ฯ
๏ บัดนั้น นวลนางกำนัลซ้ายขวา
แลไปบนต้นอัมพา เห็นพญาอนุชิตธิบดี
เอาเท้านั้นขึ้นเกาเกศ ผิดเพศกษัตริย์เรืองศรี
บ้างสรวลบ้างกระซิบพาที บ้างบุ้ยเบี้ยวปากชี้กันวุ่นไป ฯ
๏ เมื่อนั้น พญาอนุชิตทหารใหญ่
เหลือบเห็นฝูงอนงค์นางใน อยู่ใต้ต้นไม้สะกิดกัน
ต่างแลมาดูแล้วแย้มยิ้ม พริ้มพักตร์สำรวลสรวลสันต์
อัปยศอดสูหมู่กำนัล จะอยู่ดูหน้ามันไม่เต็มตา
ตัวกูจะไปสร้างพรต บวชเป็นดาบสอยู่กลางป่า
จำเริญเมตตาภาวนา ดีกว่าที่ครองเวียงชัย
คิดแล้วผาดแผลงสำแดงฤทธิ์ มืดมิดหาเห็นตัวไม่
เหาะทะยานผ่านฟ้าด้วยว่องไว ตรงไปอยุธยาธานี ฯ
๏ บัดนั้น ฝ่ายนางกำนัลสาวศรี
ทั้งหมู่พวกพลโยธี ไม่เห็นขุนกระบี่ผู้ศักดา
ต่างตนตระหนกตกใจ ดั่งใครมาตัดเอาเกศา
หน้าคร่ำไปด้วยนํ้าตา แยกกันเที่ยวหาทุกตำบล ฯ
๏ ค้นสิ้นทั้งสวนอุทยาน อลหม่านอื้ออึงกุลาหล
ไม่พบพานรฤทธิรณ ทุกคนแสนโศกโศกี ฯ
๏ เมื่อนั้น พญาอนุชิตเรืองศรี
ครั้นถึงอยุธยาธานี ขุนกระบี่ลงจากอัมพร ฯ
๏ ตรงขึ้นไปเฝ้าเบื้องบาท พระนารายณ์ธิราชทรงศร
น้อมเศียรดุษฎีชุลีกร วานรทูลแจ้งกิจจา
ซึ่งโปรดให้ไปผ่านนคเรศ ได้เย็นเกศประกอบด้วยยศถา
ปราสาทราชฐานโอฬาร์ เปรียบปานเมืองฟ้าสุราลัย
ดั่งโภไคยไอศูรย์เศวตฉัตร สารพัดศฤงคารประทานให้
พระคุณลํ้าลบภพไตร ใหญ่ยิ่งชนกชนนี
อันธุระราชกิจนั้นมากนัก ให้หนักอกร้อนใจดั่งไฟจี่
ขอถวายกรุงนพบุรี ไว้ใต้ธุลีพระทรงยศ
ตัวข้าจะกราบบังคมลา ไปทรงเพศจรรยาเป็นดาบส
อยู่ในอรัญบรรพต สร้างพรตบำเพ็ญเมตตาฌาน ฯ
๏ เมื่อนั้น พระตรีภพลบโลกทุกสถาน
ได้ฟังคำแหงหนุมาน ผ่านฟ้านิ่งขึงตะลึงไป
บังเกิดสังเวชในวิญญาณ์ จะออกปากเจรจามิใคร่ได้
อาวรณ์สะท้อนถอนใจ ด้วยความรักใคร่เป็นพ้นคิด
สุดกำลังที่จะทานทัด จึ่งตรัสบัญชาประกาศิต
อนิจจาพญาอนุชิต ผู้เพื่อนชีวิตกันมา
อันตัวของเรานี้รักท่าน ปานดั่งดวงเนตรเบื้องขวา
ตั้งใจจะให้เป็นอิศรา กว่ากษัตราทุกกรุงไกร
ซึ่งจะไปสร้างพรตบำเพ็ญผล ก่อการกุศลไม่ขัดได้
ตรัสแล้วอำนวยอวยชัย จงไปเป็นสุขสถาวร ฯ
๏ เมื่อนั้น พญาอนุชิตชาญสมร
น้อมเกล้าประณตประนมกร รับพรด้วยความยินดี
กราบลงแทบเบื้องบาทบงสุ์ พระนารายณ์สุริย์วงศ์เรืองศรี
กับองค์พระลักษมณ์ภูมี ขุนกระบี่ก็คลานออกมา ฯ
๏ ถึงหน้าพระลานก็แผลงฤทธิ์ เสียงสนั่นครรชิตทุกทิศา
เหาะทะยานผ่านขึ้นยังเมฆา ด้วยกำลังศักดาว่องไว ฯ
๏ ครั้นถึงมรฑปสิงขร วานรผู้มีอัชฌาสัย
ลงจากพ่างพื้นนภาลัย เข้าไปยังอรัญกุฎี ฯ
๏ จึ่งน้อมเศียรเกล้ามัสการ แทบเบื้องบทมาลย์พระฤๅษี
แล้วกล่าวมธุรสวาที ข้านี้ตั้งใจจำนงมา
หวังจะสร้างพรตบำเพ็ญผล ให้เป็นกุศลไปภายหน้า
อยู่ในสำนักพระสิทธา จำเริญภาวนาเมตตาฌาน ฯ
๏ เมื่อนั้น พระทิศไพผู้ปรีชาหาญ
ฟังลูกพระพายแจ้งการ จึ่งมีพจมานตอบไป
อันวิสัยวานรจะทรงพรต บวชเป็นดาบสนั้นไม่ได้
ตัวท่านผู้ปรีชาไว แม้นว่ามีใจศรัทธา
จงนิมิตอินทรีย์เป็นมนุษย์ บริสุทธิ์สมควรด้วยสิกขา
กูจะบอกให้ทรงจรรยา บูชากองกูณฑ์พิธี ฯ
๏ เมื่อนั้น พญาอนุชิตเรืองศรี
ฟังพระอาจารย์ก็ยินดี กระบี่อ่านเวทนิมิตกาย ฯ
๏ ก็กลับกลายไปเป็นเพศมนุษย์ บริสุทธิ์เสาวภาคย์เฉิดฉาย
รูปทรงคล้ายองค์พระพาย แล้วถวายมัสการพระนักพรต
จึ่งเจิมจุณมุ่นชฎาห่อเกศ เอาเพศบรรพชาเป็นดาบส
นุ่งห่มคากรองครองประคต อดใจสำรวมอินทรีย์
เสร็จแล้วจึ่งถวายอภิวาทน์ ลาบาทพระมหาฤๅษี
ขึ้นอยู่ยังยอดคีรี กองกูณฑ์อัคคีบูชา ฯ
๏ เมื่อนั้น ไพนาสุริย์วงศ์ยักษา
จำเริญรุ่นสิบสามปีมา ผิวพักตร์ลักขณาอำไพ
มีแต่สิ่งสุขสำราญ จะแผ้วพานทุกข์ร้อนก็หาไม่
คะนองเล่นคะนองกายคะนองใจ เพลินไปในยศบริวาร
ราตรีเข้าที่ไสยาสน์ ยังห้องปราสาทมุกดาหาร
คิดจะใคร่ไปเล่นอุทยาน ให้แสนสุขสำราญวิญญาณ์
ครั้นดาวเดือนเลื่อนลับอัมพร ทินกรเยี่ยมยอดภูผา
สระสรงทรงเครื่องอลงการ์ เสด็จมายังพระโรงรูจี ฯ
๏ ครั้นถึงประณตบทบงสุ์ พระบิตุรงค์ธิราชเรืองศรี
ทูลว่าลูกรักร่วมชีวี ขอลาธุลีบทมาลย์
ไปเที่ยวชมพรรณมิ่งไม้ หวังให้เป็นสุขเกษมศานต์
ในที่สวนศรีอุทยาน สุริย์ฉานบ่ายคล้อยจะกลับมา ฯ
๏ เมื่อนั้น ท้าวทศคิริวงศ์ยักษา
ได้ฟังโอรสทูลลา เสน่หาพูนเพิ่มพันทวี
รับขวัญแล้วกล่าวสุนทร ดวงสมรพ่อผู้จำเริญศรี
เจ้าจะไปเล่นสวนมาลี ทั้งนี้ก็ตามแต่นํ้าใจ
ตรัสแล้วสั่งวรณีสูร วงศ์ตระกูลพี่เลี้ยงผู้ใหญ่
จงจัดรี้พลสกลไกร พาน้องไปเล่นให้สำราญ ฯ
๏ บัดนั้น พี่เลี้ยงผู้ปรีชาหาญ
ก้มเกล้ารับราชโองการ ขุนมารก็รีบออกมา ฯ
๏ เกณฑ์เป็นกระบวนเพชรพวง โดยตำแหน่งลูกหลวงประพาสป่า
หมู่หนึ่งถือปืนคาบศีลา ใส่เสื้อสีฟ้าขลิบทอง
หมู่หนึ่งใส่เสื้อสีจันทร์ กรกุมเกาทัณฑ์เป็นทิวท่อง
หมู่หนึ่งใส่เสื้อเขียวกรอง ถือง้าวบั้งทองกรายรำ
หมู่หนึ่งใส่เสื้อเข้มขาบ ขัดดาบกุมหอกปลอกคร่ำ
ผูกทั้งม้าต้นผ่านดำ ประจำที่เกลื่อนกลาดดาษดา ฯ
๏ เมื่อนั้น ไพนาสุริย์วงศ์ยักษา
ก้มเกล้าถวายบังคมลา เสด็จมาเข้าที่สรงชล ฯ
๏ สนานกายสายสินธุ์สุหร่ายรัตน์ เย็นหยัดโปรยปรายดั่งสายฝน
ทรงสุคนธารสเสาวคนธ์ ปรุงปนนพมาศสุมามาลย์
สนับเพลาเชิงรูปเหรา ภูษาพื้นตองทองผสาน
ชายแครงเครือหงส์อลงการ ชายไหวชัชวาลกระหนกพัน
ฉลององค์พื้นตาดพระกรน้อย สายสร้อยทับทรวงดวงกุดั่น
ตาบทิศทับทิมสังวาลวัลย์ พาหุรัดนาคพันทองกร
ธำมรงค์มรกตเรือนเก็จ เกี้ยวเพชรจำรัสประภัสสร
ดอกไม้ทิศกุณฑลกรรเจียกจร กรายกรมาขึ้นอาชาชาญ ฯ
๏ ม้าเอยม้าสินธพ เลิศภพลำพองคะนองหาญ
ผมขาวผิวขำสำราญ ผ่านดำผ่องดั่งมณีนิล
หางยาวหูยกอกอัด เท้ารัดทัดรูปไกรสรสิ้น
ทีน้อยทำนองทรงดังหงส์บิน เหยียบดินย่างดูกรีดกราย
ผูกครบพื้นเครื่องกุดั่น วิเชียรชั้นดูช่วงจำรัสฉาย
จงกลจีบแก้วแพร้วพราย สายถือแส้ถักสุวรรณงาม
ธงฉัตรถัดชั้นกรรชิง เครื่องสูงครบสิ่งเรืองอร่าม
กลองนำเกลื่อนแนวเป็นแถวงาม พลตามไปยังอุทยาน ฯ
๏ ครั้นถึงประทับกับเกยแก้ว ล้วนแล้วด้วยดวงมุกดาหาร
ลงจากมิ่งม้าอาชาชาญ ฝูงกุมารทั้งนั้นก็ตามมา ฯ
๏ ลดเลี้ยวเที่ยวชมรุกขชาติ เกลื่อนกลาดพื้นพรรณบุปผา
เพล็ดดวงพวงช่อดาษดา ทรงผกากลีบแย้มแกมกัน
พุดจีบจำปามหาหงส์ กาหลงสุกรมนมสวรรค์
ลำดวนยมโดยมะลิวัลย์ พิกันเกดแก้วขจายจร
เที่ยวเด็ดดวงสร้อยสุมามาลย์ ที่แบ่งบานเบิกกลีบเกสร
บางทัดดมชมช่ออรชร ฉวยชิงจากกรกันไปมา
บ้างปีนป่ายร่ายเก็บผลาผล ทุกต้นตามกิ่งสาขา
ปริงปรางลางสาดอัมพา สาลี่ร้อยลิ้นอินจัน
กุ่มเกดน้อยหน่าหว้าพลอง เทกองลงกลางสวนขวัญ
นั่งล้อมกินเล่นด้วยกัน เกษมสันต์เป็นสุขสำราญ ฯ
๏ ครั้นชายบ่ายสามนาฬิกา สุริยาร้อนแรงแสงฉาน
จึ่งชวนอสุรกุมาร มาสถานพลับพลารูจี ฯ
๏ บัดนั้น ฝ่ายวรณีสูรยักษี
พิศดูแท่นแก้วมณี มนเทียรที่ตำหนักอันโอฬาร์
คิดคะนึงถึงท้าวทศพักตร์ ขุนยักษ์เศร้าโทมนัสสา
ชลเนตรคลั่งคลอนัยนา ซบพักตร์โศกาจาบัลย์ ฯ
๏ อนิจจาไพนาสุริย์วงศ์ ไม่รู้จักบิตุรงค์รังสรรค์
มาหลงรักใคร่ไอ้อาธรรม์ สำคัญว่าเป็นบิดร
มีแต่จะเล่นคะนองกาย แสนสนุกสบายสโมสร
เสียแรงเป็นหน่อท้าวยี่สิบกร ฤทธิรอนเลิศลบภพไตร
จำกูจะทำอุบายกล ให้รู้เหตุผลจงได้
คิดพลางทางเช็ดชลนัยน์ แล้วใส่ไคล้หัวร่อขึ้นทันที ฯ
๏ เมื่อนั้น ไพนาสุริย์วงศ์ยักษี
เห็นพี่เลี้ยงผู้ร่วมชีวี ทำทีประหลาดในวิญญาณ์
จึ่งมีพจนารถอันสุนทร ถามว่าดูก่อนพระเชษฐา
น้องเห็นซบพักตร์ลงโศกา แล้วมาสำรวลด้วยอันใด ฯ
๏ บัดนั้น พี่เลี้ยงผู้มีอัชฌาสัย
ได้ฟังสะท้อนถอนใจ ก้มพักตร์มิใคร่จะพาที
ทำเป็นเหลียวขวาแลซ้าย ด้วยเล่ห์กลอุบายยักษี
แล้วว่าอันความทั้งนี้ จนใจสุดที่จะเจรจา ฯ
๏ เมื่อนั้น ไพนาสุริย์วงศ์ยักษา
ได้ฟังพี่เลี้ยงผู้ปรีชา อสุรานิ่งนึกตรึกไป
อันถ้อยคำซึ่งว่ามาทั้งนี้ ชะรอยมีความลับไม่บอกได้
จึ่งจูงกรพี่เลี้ยงผู้ร่วมใจ เข้าในตำหนักอุทยาน ฯ
๏ ลดองค์ลงเหนือแท่นที่ แล้วมีมธุรสอ่อนหวาน
พี่เจ้าผู้ปรีชาชาญ จงแจ้งการแก่ข้าอนุชา ฯ
๏ บัดนั้น จึ่งวรณีสูรยักษา
นบนิ้วสนองพระวาจา ซึ่งข้าโศกาจาบัลย์
ด้วยคิดถึงท้าวยี่สิบกร สิบพักตร์ฤทธิรอนรังสรรค์
ทรงพระนามชื่อว่าทศกัณฐ์ มีมหันตยศประเสริฐนัก
เป็นจรรโลงลงกานคเรศ ทรงเดชปราบได้ทั้งไตรจักร
บรรดาสุริย์วงศ์พงศ์ยักษ์ มีฤทธิ์สิทธิศักดิ์มหึมา
อันซึ่งพิเภกนี้เป็นน้อง ร่วมท้องพญายักษา
สงครามมาติดลงกา อสุราไปเข้าเป็นพวกภัย
บอกอุบายกลศึกลึกลับ ญาติวงศ์ตายยับไม่นับได้
จนทศกัณฐ์ก็บรรลัย พระรามจึ่งให้ครองธานี
ชื่อว่าท้าวทศคิริวงศ์ มหาวิเชียรพงศ์พรหมเรืองศรี
ฤทธิ์เดชสิ่งใดก็ไม่มี รู้แต่คัมภีร์โหรา ฯ
๏ เมื่อนั้น ไพนาสุริย์วงศ์ยักษา
ได้ฟังเคลือบแคลงวิญญาณ์ อสุราก็ซักถามไป
ซึ่งร้องไห้ว่าคิดถึงทศกัณฐ์ ที่สำรวลสรวลนั้นเป็นไฉน
ตัวน้องนี้ยังไม่เข้าใจ สงสัยเป็นพ้นพันทวี ฯ
๏ บัดนั้น จึ่งวรณีสูรยักษี
กอดพระกุมารเข้าทันที โศกีพลางแจ้งกิจจา
ข้อซึ่งหัวร่อจะบอกให้ ดวงใจพี่ยอดเสน่หา
แต่ความนี้ใหญ่หลวงมหึมา แม้นว่ารู้ถึงพญามาร
น่าที่ก็จะได้ความผิด ถึงสิ้นชีวิตสังขาร
ตัวเจ้าผู้ปรีชาชาญ อย่าแจ้งการให้แพร่งพรายไป
อันซึ่งพิเภกสุริย์วงศ์ จะเป็นพระบิตุรงค์นั้นหาไม่
องค์ท้าวทศกัณฐ์ที่บรรลัย ภูวไนยนั้นคือพระบิดา
แม้นมิเชื่อพี่ที่เล่าความ จงถามพระชนนีเสน่หา
ก็จะรู้แจ้งกิจจา สิ้นข้อกังขาราคี ฯ
๏ เมื่อนั้น ไพนาสุริย์วงศ์ยักษี
ฟังแจ้งไม่แคลงวาที อสุรีนิ่งขึงตะลึงไป
ความเจ็บความอายความแค้น แน่นอกทอดถอนใจใหญ่
สิ้นรักให้แหนงแคลงใจ ในท้าวทศคิริวงศ์กุมภัณฑ์
ให้คิดพยาบาทมาดหมาย ดั่งศรพิษติดกายตรึงมั่น
กอดพระพี่เลี้ยงร่วมชีวัน พากันแสนโศกโศกี ฯ
๏ ครั้นพระสุริย์ฉายบ่ายลง อัสดงเลี้ยวเหลี่ยมคีรีศรี
เสด็จจากแท่นรัตน์มณี จรลีมาขึ้นอาชา ฯ
๏ ให้เลิกโยธาทั้งหลาย ตามกระบวนริ้วรายซ้ายขวา
รีบเร่งมาตามมรคา ตรงเข้าลงกาพระนคร ฯ
๏ ครั้นถึงประทับกับเกยแก้ว อันเพริศแพร้วจำรัสประภัสสร
ลงจากพญาอัสดร บทจรขึ้นปราสาทรูจี ฯ
๏ น้อมเศียรประณตบทบงสุ์ องค์พญาพิเภกยักษี
ทำเป็นชื่นชมยินดี มิให้เคลือบแคลงวิญญาณ์ ฯ
๏ เมื่อนั้น ท้าวทศคิริวงศ์ยักษา
ส้วมสอดกอดไว้แล้วบัญชา เจ้าดวงนัยนายาใจ
ซึ่งออกไปเล่นอุทยาน ไม่เป็นสุขสำราญหรือไฉน
ผิวพักตร์จึ่งคลํ้ามัวไป เจ็บไข้สิ่งใดบังเกิดมี ฯ
๏ เมื่อนั้น ไพนาสุริย์วงศ์ยักษี
ก้มเกล้าสนองพระวาที ลูกนี้ไปเล่นอุทยาน
แสนสนุกดั่งหนึ่งนันทวัน จนสุริยันร้อนแรงแสงฉาน
ซึ่งมัวหมองต้องแดดลมพาน โรคร้อนรำคาญไม่บีฑา
ทูลแล้วประณตบทบงสุ์ ลาองค์พญายักษา
ย่างเยื้องยุรยาตรคลาดคลา มายังปราสาทพระชนนี ฯ
๏ ครั้นถึงน้อมเศียรอภิวาทน์ กราบลงแทบบาทบทศรี
ชลเนตรคลอเนตรไม่พาที ซบพักตร์โศกีนิ่งไป ฯ
๏ เมื่อนั้น นางมณโฑผู้ยอดพิสมัย
เห็นโอรสแสนโศกาลัย ตกใจส้วมกอดพระลูกรัก
รับขวัญด้วยความแสนสวาท วรนาฏช้อนเกศขึ้นใส่ตัก
สองกรโลมลูบแล้วจูบพักตร์ นงลักษณ์มีพระเสาวนีย์
เจ้าไปชมสวนกลับมา ใครว่าขานสิ่งใดแก่โฉมศรี
จึ่งมาทรงโศกโศกี แม่นี้ไม่แจ้งวิญญาณ ฯ
๏ เมื่อนั้น ไพนาสูริย์วงศ์ปรีชาหาญ
สะอื้นพลางทางสนองพจมาน การนี้เพราะว่าน้อยใจ
ด้วยองค์สมเด็จพระมารดร จะอาวรณ์รักลูกนั้นหาไม่
ควรหรือมานิ่งความไว้ มิบอกให้แจ้งกิจจา
อันพระองค์มงกุฎเมืองมาร เลื่องชื่อลือหาญทุกทิศา
ทรงนามทศเศียรอสุรา ซึ่งเป็นบิดาของลูกรัก
ไฉนจึ่งสวรรคาลัย พิเภกได้ผ่านอาณาจักร
ความนี้สงสัยเป็นพ้นนัก จงเล่าให้ลูกรักแจ้งการ ฯ
๏ เมื่อนั้น นางมณโฑผู้ยอดสงสาร
ฟังโอรสราชกุมาร วอนถามเหตุการณ์แต่ก่อนมา
เทวีนิ่งขึงตะลึงคิด ร้อนจิตดั่งต้องฟ้าผ่า
เป็นครู่แล้วมีวาจา แก้วตาของแม่คือดวงใจ
ไฉนจึ่งมาว่าดั่งนี้ ใช่ที่จะคิดสงสัย
เจ้าอย่าโศกาอาลัย อยู่ให้เป็นสุขสถาวร ฯ
๏ เมื่อนั้น ไพนาสุริย์วงศ์ชาญสมร
ได้ฟังสมเด็จพระมารดร ให้เร่าร้อนฤทัยดั่งไฟพิษ
มาลานลนทั่วสกนธ์กายา ทั้งผิวหนังมังสาโลหิต
ให้คั่งแค้นเป็นแสนสุดคิด ถอนจิตครวญคร่ำร่ำไร ฯ
๏ โอ้เสียแรงเป็นวงศ์พรหเมศ จะรู้จักบิตุเรศก็หาไม่
ไตรโลกจะเย้ยไยไพ เจ็บใจเป็นพ้นพรรณนา
จะอยู่ไปก็อายเป็นสุดคิด สู้สิ้นชีวิตเสียดีกว่า
ร่ำพลางซบพักตร์ลงโศกา ปิ้มว่าจะสิ้นสมประดี ฯ
๏ เมื่อนั้น นวลนางมณโฑโฉมศรี
เห็นลูกรักร่วมชีวี แสนโศกโศกีนิ่งไป
ตกใจดั่งหนึ่งพระกาล มาสังหารผ่าทรวงแล้วสาวไส้
มิอาจจะอำความไว้ อรไทส้วมกอดพระโอรส
ปลอบพลางพลางเช็ดชลเนตร แล้วแจ้งเหตุแต่หลังให้ฟังหมด
พิเภกน้องสนิทที่คิดคด ได้ครองยศสืบวงศ์ในลงกา
พระอวตารประทานชนนี ให้เป็นมเหสีเสน่หา
ท้าวทศคิริวงศ์อสุรา ไม่รู้ว่าแม่นี้มีครรภ์
สำคัญสัญญาว่าเป็นบุตร จึ่งรักสุดสวาทไม่เดียดฉันท์
เจ้าอย่าโศกาจาบัลย์ ขวัญเนตรฝากตัวให้จงดี ฯ
๏ เมื่อนั้น ไพนาสุริย์วงศ์ยักษี
ได้ฟังคั่งแค้นแสนทวี อสุรีกราบทูลถามไป
อันสุริย์วงศ์พงศ์มิตรบิตุเรศ ล้วนศักดาเดชแผ่นดินไหว
รณรงค์สุดสิ้นด้วยพวกภัย หรือใครเหลือบ้างพระมารดา ฯ
๏ เมื่อนั้น นวลนางมณโฑเสน่หา
ได้ฟังจึ่งแจ้งกิจจา อันวงศ์พระบิดานี้มากนัก
แต่ศึกมาติดพระนคร ยกออกราญรอนหาญหัก
ญาติสนิทหมู่มิตรสหายรัก ตายด้วยปรปักษ์ปัจจามิตร
พ้นที่จะนับคณนา เกลื่อนกลาดดาษดาอกนิษฐ์
ยังแต่พระสหายร่วมชีวิต ซึ่งสถิตครองกรุงมลิวัน
ท้าวนั้นสี่พักตร์แปดหัตถ์ ทรงนามจักรวรรดิรังสรรค์
สองกรุงบำรุงสัจกัน ร่วมแผ่นสุวรรณมาช้านาน ฯ
๏ เมื่อนั้น ไพนาสุริย์วงศ์ใจหาญ
ฟังพระชนนีนงคราญ กราบกับบทมาลย์แล้วทูลไป
อันพิเภกนี้ทรชนนัก จะอยู่ดูพักตร์กระไรได้
ลูกก็เป็นชาติชายอาชาไนย จะใคร่ลาบาทพระมารดร
ไปอยู่ด้วยพันธมิตรพระบิดา กว่าจะใหญ่กล้าขึ้นก่อน
จึ่งจะกลับมาราญรอน ต่อกรพิเภกกุมภัณฑ์ ฯ
๏ เมื่อนั้น นวลนางมณโฑสาวสวรรค์
ได้ฟังโอรสร่วมชีวัน ตกใจหวาดหวั่นทั้งอินทรีย์
เป็นครู่แล้วกล่าววาจา แก้วตาของแม่เฉลิมศรี
อันพระรามสุริย์วงศ์องค์นี้ คือพระจักรีสี่กร
อวตารมาจากเกษียรสมุทร ฤทธิรุทรเลิศลํ้าด้วยแสงศร
เลื่องชื่อลือเดชขจายจร ภูธรเป็นหลักสุธาธาร
วานรล้วนเหล่าเทพบุตร จุติลงมาเป็นทหาร
แต่ละตนฤทธิ์เดชดั่งพระกาล ปราบมารเกลื่อนกลาดดาษดา
อันบิตุรงค์เจ้าก็วงศ์พรหเมศ อินทรชิตเรืองเดชเชษฐา
อีกพญากุมภกรรณผู้เป็นอา พงศามิตรสหายทั้งนั้น
ล้วนทรงศักดาอานุภาพ ปราบทั้งไตรภพจบสวรรค์
เรืองฤทธิ์พิธีก็ต่างกัน ยังสิ้นชีวันด้วยศรชัย
อันซึ่งท่านท้าวจักรวรรดิ ไหนจะรอต่อหัตถ์พระองค์ได้
สำหรับแต่จะสิ้นชีวาลัย ด้วยฤทธิไกรพระทรงครุฑ
ครั้งหนึ่งมหาบาลยกมา โยธาแน่นนันต์นับสมุทร
พระองค์ใช้ทหารฤทธิรุทร ชื่อวายุบุตรชาญฉกรรจ์
มาช่วยพิเภกรณรงค์ ฆ่าองค์มหาบาลอาสัญ
อย่าประมาทเบื้องบาทพระทรงธรรม์ จอมขวัญฝากตัวให้จงดี ฯ
๏ เมื่อนั้น ไพนาสุริย์วงศ์ยักษี
ได้ฟังสมเด็จพระชนนี ดั่งหนึ่งอัคคีมาจ่อใจ
ความแค้นเป็นแสนสุดแค้น คิดจะทดแทนให้จงได้
จำเป็นรับเสาวนีย์ไว้ บังคมไหว้แล้วรีบจรจรัล ฯ
๏ ตรงมายังห้องไสยาสน์ อันโอภาสพรรณรายฉายฉัน
จึ่งเรียกพี่เลี้ยงร่วมชีวัน เข้าไปพูดกันแต่สองรา
น้องได้ทูลถามพระแม่เจ้า บอกเล่าเหมือนคำพี่ว่า
บัดนี้สหายรักพระบิดา ทรงอานุภาพประเสริฐนัก
ผ่านกรุงมลิวันนคเรศ ฤทธิ์เดชปราบได้ทั้งไตรจักร
ชื่อว่าจักรวรรดิพญายักษ์ สี่พักตร์แปดกรชัยชาญ
อันหมู่จตุรงค์โยธี ล้วนมีศักดากล้าหาญ
จะพากันไปเฝ้าพญามาร แจ้งการให้ทราบบาทา ฯ
๏ บัดนั้น พี่เลี้ยงผู้มียศถา
ได้ฟังยินดีปรีดา อสุราสนองพระวาที
น้องรักผู้ปรีชาชาญ ตริการต้องในใจพี่
แต่ซึ่งตัวเราทั้งสองนี้ จะไปยังธานีมลิวัน
หนทางยากยิ่งสาหส เพลิงกรดนํ้ากรดเป็นด่านกั้น
ใครล่วงเข้าไปถึงที่นั้น ร้อยพันก็สิ้นชีวาลัย
แต่องค์พระกาลนักสิทธ์ เธอมีฤทธีแก้ได้
เจ้าจงอุบายลาไป ว่าจะเรียนศิลป์ชัยพระอาจารย์
แล้วจึ่งจะพากันลอบจร ไปนครมลิวันราชฐาน
แต่ท้าวจักรวรรดิพญามาร เคยเสวยชัยบานด้วยกัน
กับองค์สมเด็จพระบิดา ด้วยจอกรัตนาฉายฉัน
เอาไปให้ได้เป็นสำคัญ ถวายเจ้ามลิวันธานี ฯ
๏ เมื่อนั้น ไพนาสุริย์วงศ์ยักษี
ได้ฟังพี่เลี้ยงร่วมชีวี พาทีสอดคล้องต้องใจ
ครั้นคิดถึงองค์พระบิดา อสุราทอดถอนใจใหญ่
แต่ปรึกษากันทุกวันไป มิให้ใครเห็นว่าทุกข์ร้อน
เวลาเล่นก็เที่ยวประพาสเล่น จำเป็นไม่สุขสโมสร
ราตรีเข้าแท่นที่นอน ยอกรก่ายพักตร์ตะลึงคิด ฯ
๏ แต่กลิ้งกลับสับสนไปมา นิทรามิได้หลับสนิท
จนดุเหว่าเร้าเร่งพระอาทิตย์ แสงทองชวลิตอำไพ
จึ่งชำระสระสรงทรงเครื่อง อร่ามเรืองดั่งดวงแขไข
ออกจากห้องแก้วแววไว เสด็จไปเฝ้าองค์อสุรี ฯ
๏ จำใจประณตบทบงสุ์ องค์พญาพิเภกยักษี
ทำเป็นชื่นชมยินดี มิให้เคลือบแคลงวิญญาณ์ ฯ
๏ เมื่อนั้น ท้าวทศคิริวงศ์ยักษา
ครั้นเห็นโอรสขึ้นมา อสุราแสนโสมนัสนัก
สองกรช้อนโอบอุ้มองค์ ไพนาสุริย์วงศ์ขึ้นใส่ตัก
ประคองลูบจูบเกศจูบพักตร์ พญายักษ์มีราชโองการ
พ่อนี้จงใจจะให้เจ้า เป็นปิ่นเกล้าลงการาชฐาน
สืบศักดิ์สุริย์วงศ์ในพงศ์มาร เป็นประธานแก่หมู่กุมภัณฑ์ ฯ
๏ เมื่อนั้น ไพนาสุริย์วงศ์รังสรรค์
ได้ฟังดั่งศรเสียบกรรณ ขืนใจอภิวันท์แล้วทูลไป
ซึ่งพระองค์เมตตาการุญ พระคุณนั้นหาที่สุดไม่
ตัวลูกนี้ค่อยจำเริญวัย ฤทธิ์เดชสิ่งใดก็ไม่มี
จะขอบังคมลาบาท ไปเรียนศิลปศาสตร์ศรศรี
สำนักพระกาลมุนี ภูมีจงได้เมตตา ฯ
๏ เมื่อนั้น ท้าวทศคิริวงศ์ยักษา
ได้ฟังโอรสทูลลา ก็ปรีดาชื่นชมด้วยสมคิด
รับขวัญแล้วตรัสตอบไป เจ้าจะเรียนศรชัยพระนักสิทธ์
ให้ชำนาญในการบำรุงฤทธิ์ จงสำเร็จกิจทุกประการ ฯ
๏ เมื่อนั้น ไพนาสุริย์วงศ์ใจหาญ
ครั้นได้สมคิดดั่งจิตพาล กราบกับบทมาลย์แล้วรีบมา ฯ
๏ ครั้นถึงปราสาทพระมารดร ชุลีกรเหนือเกล้าเกศา
ทูลว่าสมเด็จพระบิดา ให้ข้าไปเรียนศิลป์ชัย
สำนักพระกาลดาบส อันทรงพรตเอกองค์อาจารย์ใหญ่
ลูกรักจักลาไปอยู่ไพร โดยในพระราชโองการ ฯ
๏ เมื่อนั้น นางมณโฑผู้ยอดสงสาร
ฟังโอรสราชกุมาร นงคราญชื่นชมยินดี
จึ่งตรัสอำนวยอวยชัย ซึ่งจะไปเรียนศรพระฤๅษี
โรคันอันตรายอย่ายายี จงมีความสุขสถาวร ฯ
๏ เมื่อนั้น ไพนาสุริย์วงศ์ชาญสมร
ก้มเกล้าคำนับรับพร มิให้มารดรสงกา
อสุรีจึ่งหยิบเอาจอกแก้ว ได้แล้วซ่อนใส่ในภูษา
แล้วกรายกรนวยนาดยาตรา มายังพี่เลี้ยงผู้ร่วมใจ ฯ
๏ นั่งลงกระซิบที่ริมกรรณ จอกนั้นน้องลักเอามาได้
ว่าแล้วก็พากันไป จากพิชัยลงกาธานี ฯ
๏ ข้ามธารผ่านไศลไพรพนม มาถึงอาศรมพระฤๅษี
เข้าไปด้วยใจยินดี ชุลีกรมัสการพระนักพรต ฯ
๏ เมื่อนั้น จึ่งองค์พระกาลดาบส
เห็นไพนาสุริย์วงศ์โอรส ท้าวทศคิริวงศ์อสุรา
ออกมากับวรณีสูร อันเป็นประยูรวงศา
พิศพักตร์แล้วกล่าววาจา มานี้ประสงค์สิ่งใด ฯ
๏ เมื่อนั้น พระกุมาราผู้มีอัชฌาสัย
ประนมกรแล้วแจ้งความไป ว่าองค์ภูวไนยบิดร
ใช้ให้ไปเฝ้าบทรัช ท้าวจักรวรรดิชาญสมร
ยังเมืองมลิวันพระนคร จึ่งมาขอพรพระนักธรรม์
เรียนมนต์มหาโสฬส แก้น้ำไฟกรดเป็นด่านกั้น
เสร็จแล้วจะรีบจรจรัล พระนักธรรม์จงได้เมตตา ฯ
๏ เมื่อนั้น องค์พระอาจารย์ฌานกล้า
มิได้สงสัยในวิญญาณ์ จึ่งมีวาจาตอบไป
ซึ่งหลานรักมาเรียนเวทมนต์ อุปเท่ห์เล่ห์กลจะบอกให้
กำหนดบทบาทจงมั่นใจ ก็สอนไปทุกทิวาราตรี ฯ
๏ เมื่อนั้น ไพนาสุริย์วงศ์ยักษี
ตั้งแต่ปรนนิบัติพระมุนี อยู่ในกุฎีหลายวันมา
เช้าคํ่าร่ำเรียนพระเวท สังเกตจำได้ทุกคาถา
เสร็จแล้วลาองค์พระสิทธา พากันไปเมืองมลิวัน ฯ
๏ ข้ามธารผ่านทุ่งวุ้งเขา โดยลำเนาแนวเนินพนาสัณฑ์
ถึงด่านเห็นหมู่กุมภัณฑ์ ตั้งพิธีกรรม์เป็นเพลิงกาล
ดั่งหนึ่งจะไหม้ไตรภพ เปลวตลบร้อนแรงแสงฉาน
จึ่งร่ายเวทบังตาหมู่มาร ทั้งแก้พิษกาลอัคคี ฯ
๏ ครั้นครบสามคาบก็เงาหาย ไม่ปรากฏกายทั้งสองศรี
เพลิงกรดกลับเย็นด้วยฤทธี อสุรีก็รีบเข้ามา ฯ
๏ ถึงที่ด่านขันชั้นใน แลไปเห็นหมู่ยักษา
ตั้งพิธีเรียกนาคา ขึ้นมาพ่นพิษเกรียงไกร
น้ำกรดไหลลั่นโครมครึก เป็นเกลียวเชี่ยวลึกกว้างใหญ่
คิดคุณพระอาจารย์ชาญชัย สะกดใจร่ายวิทยามนต์ ฯ
๏ เสร็จแล้วจึ่งกำเอาทราย โปรยปรายลงไปสามหน
เดชะพระเวทฤทธิรณ สายชลแห้งหายทันที
ก็พากันล่วงด่านนํ้ากรด เลี้ยวลดตามเชิงคีรีศรี
ผ่านทุ่งวุ้งป่าพนาลี ไปโดยวิถีมรคา ฯ
๏ ชมหมู่ปักษาทิชากร ร่อนร้องจับพรรณพฤกษา
นกแก้วจับกิ่งกรรณิการ์ นกคล้าจับขลายรายเรียง
กระลุมพูจู่จับแสลงพัน เบญจวรรณจับกระวานส่งเสียง
เค้าโมงจับโมกมองเมียง คุ่มจับแคเคียงเรียงนาง
สาลิกาจับแก้วแล้วเต้นพลอด นกกระหรอดจับรังไซ้หาง
คณายูงพาฝูงมาจับยาง นกลางจับเลียบเรียงรัน
โนรีบินร่อนมาจับรัก วายุภักษ์จับไผ่แล้วโผผัน
สัตวาจับเครือลดาวัลย์ เขาจับข่อยขันสนั่นดง
ตลอนฟางแฝงจับรกฟ้า กาลิงจับกิ่งกาหลง
นกยางจับไม้ประยงค์ ฝูงหงส์จับเหียงเรียงนอน ฯ
๏ ชมพลางทางรีบจรจรัล มาในอรัญสิงขร
จนสุริยาสายัณห์ลงรอนรอน ก็แรมร้อนนิทราในราตรี ฯ
๏ เมื่อนั้น ฝ่ายท้าวจักรวรรดิยักษี
เสวยแสนสมบัติสวัสดี เป็นจรรโลงธานีมลิวัน
ประกอบด้วยศฤงคารบริวาร โยธาทวยหาญก็แข็งขัน
เรืองฤทธิไกรดั่งไฟกัลป์ ไตรโลกทั้งนั้นไม่ต่อกร
ราตรีเข้าที่ไสยาสน์ เหนืออาสน์เนาวรัตน์ประภัสสร
แสนสนุกสำราญสถาวร ภูธรก็เคลิ้มหลับไป ฯ
๏ ครั้นปัจฉิมยามเวลา จันทราจวนเลี้ยวเหลี่ยมไศล
นิมิตฝันว่าดวงอโณทัย อำไพแสงกล้าไม่ราคิน
ตกลงมาจากอากาศ รัศมีโอภาสนั้นหายสิ้น
มืดทั่วแหล่งหล้าฟ้าดิน ทินกรดวงหนึ่งก็ขึ้นมา
สีเหลืองเรืองเรื่อไม่กระจ่าง เขจรอยู่กลางเวหา
แล้วมีพรานไพรผู้ปรีชา ชูดวงปทุมาอรชร
น้อมเกล้าถวายต่อพระหัตถ์ ทรงทัดดมกลิ่นเกสร
จนผกากลีบร่วงลงกับกร ภูธรผวาตื่นขึ้นทันที ฯ
๏ จึ่งชำระสระสรงทรงเครื่อง อร่ามเรืองจำรัสรัศมี
กรายกรย่างเยื้องจรลี ออกมายังที่พระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
เสนาปโรหิตพร้อมกัน อภิวันท์เกลื่อนกลาดดาษไป
จึ่งมีพระราชบรรหาร แก่โหราจารย์ผู้ใหญ่
คืนนี้เราฝันประหลาดใจ ก็แก้ไปเสร็จสิ้นแต่ต้นมา ฯ
๏ บัดนั้น ขุนโหรผู้มียศถา
รับสั่งแล้วพิจารณา ดูโดยตำราพยากรณ์
ก็รู้ว่าเป็นบุพนิมิต ผิดในทางเทพสังหรณ์
เห็นแจ้งประจักษ์แน่นอน ชุลีกรแล้วทูลด้วยปรีชาญ
ซึ่งฝันว่าดวงพระสุริยา แสงกล้าชวลิตฉายฉาน
ตกจากพ่างพื้นคัคนานต์ มืดมนอนธการทั้งธาตรี
ได้แก่พระสหายผู้ทรงฤทธิ์ ที่สนิทกับเบื้องบทศรี
ถึงซึ่งสุดสิ้นชีวี ประชาชนมนตรีก็เดือดร้อน
อันพระสุริยาขึ้นมาผลัด แสงจำรัสเรื่อเรืองเหลืองอ่อน
ได้แก่ผู้ผ่านพระนคร ฤทธิรอนไม่เลื่องลือยศ
ซึ่งพรานป่าเอาดวงประทุมมาศ มาถวายเบื้องบาทบงกช
ทรงชมดมกลิ่นเสาวรส จนกำหนดร่วงรายกระจายลง
จะมีผู้นำราชกุมาร เป็นวงศ์วานพรหเมศครรไลหงส์
มาพึ่งพักสำนักพระองค์ มั่นคงดั่งข้าพยากรณ์ ฯ
๏ เมื่อนั้น ท้าวจักรวรรดิชาญสมร
ได้ฟังโหราก็อาวรณ์ ภูธรนิ่งนึกตรึกไป
อันฝันของกูที่โหรทาย จะได้แก่มิตรสหายกรุงไหน
ให้คิดฉงนสนเท่ห์ใจ ตะลึงไปมิได้พาที ฯ
๏ เมื่อนั้น ไพนาสุริย์วงศ์ยักษี
พอรุ่งสางสว่างราตรี กับพี่เลี้ยงก็รีบเดินมา ฯ
๏ ครั้นถึงซึ่งเมืองมลิวัน กุมภัณฑ์แสนโสมนัสสา
ตามกันยุรยาตรคลาดคลา ตรงไปศาลาลูกขุนใน ฯ
๏ นั่งลงแล้วกล่าววาที แก่มหาเสนีผู้ใหญ่
ว่าพระปิ่นลงกากรุงไกร สหายรักร่วมใจพญามาร
ให้ข้ามาทูลบาทบงสุ์ พระทรงภพมลิวันราชฐาน
โดยทางพันธมิตรบุราณกาล ขอท่านนำเฝ้าพระภูมี ฯ
๏ บัดนั้น จึ่งมหาเสนายักษี
แจ้งข้อราชการก็ยินดี พากันไปที่พระโรงคัล ฯ
๏ ครั้นถึงประณตบทบงสุ์ องค์ท้าวจักรวรรดิรังสรรค์
ทูลว่าพระสหายร่วมชีวัน ซึ่งผ่านเขตขัณฑ์ลงกา
ใช้ให้กุมารน้อยนี้ กับวรณีสูรยักษา
มาจำทูลราชกิจจา ใต้เบื้องบาทาพระภูธร ฯ
๏ เมื่อนั้น องค์ท้าวจักรวรรดิชาญสมร
เห็นกุมารแน่งน้อยอรชร ทั้งออกนามกรทศกัณฐ์
เอะแล้วจะเหมือนหนึ่งโหรทาย ทำนายซึ่งกูนิมิตฝัน
คิดคิดเห็นเป็นอัศจรรย์ กุมภัณฑ์จึ่งตรัสถามไป
อันพระองค์ผู้วงศ์พรหมาน ยังค่อยสำราญหรือไฉน
นามกรของเจ้าชื่อไร เป็นบุตรผู้ใดกุมารา
รูปทรงคล้ายองค์อินทรชิต เราคิดสงสัยเป็นหนักหนา
ซึ่งพระสหายใช้มา ด้วยกิจจานุกิจสิ่งใดมี ฯ
๏ เมื่อนั้น ไพนาสุริย์วงศ์ยักษี
ได้ฟังพระราชวาที ชุลีกรสนองพระโองการ
พระองค์ผู้พงศ์พรหเมศ มงกุฎเกศลงการาชฐาน
บัดนี้สิ้นชีพชนมาน ด้วยมนุษย์พวกพาลมาราญรอน
ญาติวงศ์พงศ์พันธุ์มิตรสหาย พากันตายสิ้นด้วยแสงศร
พิเภกได้ผ่านพระนคร มีแต่เดือดร้อนทั้งธานี
ช้าชื่อไพนาสุริย์วงศ์ หน่อองค์ทศพักตร์ยักษี
เมื่อบิตุรงค์ปลงชีพชีวี ข้านี้ยังอยู่ในครรภ์
ต่อวัยใหญ่มาจึ่งแจ้งเหตุ ว่าพระบิตุเรศอาสัญ
แค้นด้วยพิเภกอาธรรม์ มันเป็นคนอกตัญญู
จะดูหน้าก็ไม่เต็มตา จะฟังวาจาก็เคืองหู
ความเจ็บความอายนั้นสุดรู้ ดั่งอยู่ในกลางอัคคี
ได้แจ้งกิจจาว่าพระบาท เป็นสหายบิตุราชเรืองศรี
ข้ากับวรณีสูรนี้ ลอบหนีมาเฝ้าพระบาทา
จะขอเอาเดชาพระทรงเดช เป็นฉัตรแก้วกั้นเกศเกศา
ทูลพลางถวายจอกรัตนา แล้วสะอื้นโศกาจาบัลย์ ฯ
๏ เมื่อนั้น องค์ท้าวจักรวรรดิรังสรรค์
ฟังกุมารโศการำพัน โกรธดั่งเพลิงกัลป์มาจ่อใจ
ผุดลุกขึ้นจากบัลลังก์อาสน์ กระทืบบาทเพียงพื้นแผ่นดินไหว
เหม่เหม่ไอ้พิเภกจังไร ควรหรือทำได้ถึงเพียงนี้
เสียแรงที่เกิดร่วมครรภ์ มาอาธรรม์ทรยศต่อพี่
อัปลักษณ์โลภล้นพันทวี เสียทีเป็นวงศ์พรหมา
กูจะหํ้าหั่นบั่นรอน ตัดกรตัดเกล้าเกศา
ให้สมที่มันพาลา แกล้งฆ่าสุริย์วงศ์พงศ์พันธุ์
พิศดูลูกน้อยก็สังเวช ชลนานองเนตรแล้วโศกศัลย์
คิดถึงสหายร่วมชีวัน แล้วรับขวัญองค์พระกุมาร
วางเหนือพระเพลาด้วยความรัก จูบพักตร์แล้วมีบรรหาร
ไม่รู้ว่าบิตุเรศเจ้าวายปราณ ด้วยการณรงค์ชิงชัย
อันมนุษย์อาจองทะนงศักดิ์ พ่อแค้นนักปิ้มเลือดตาไหล
เจ้าอย่าเศร้าสร้อยน้อยใจ จะยกไปสังหารให้มรณา
ตรัสแล้วสั่งมหาเสนี ให้เตรียมโยธีซ้ายขวา
กูจะไปพิชัยลงกา เข่นฆ่าอริราชภัยพาล ฯ
๏ บัดนั้น เสนาผู้ใหญ่ใจหาญ
ก้มเกล้ารับราชโองการ ออกจากสถานพระโรงคัล ฯ
๏ เกณฑ์หมู่จัตุรงค์พยุหบาตร เลือกล้วนองอาจแข็งขัน
ขุนช้างขี่ช้างดั้งกัน ถือขอหยัดยันกรีดกราย
ขุนม้าขี่ม้าอัสดร กรกุมทวนทองเฉิดฉาย
ขุนรถขี่รถสุพรรณพราย ถือธนูหน่วงสายยืนทะยาน
ขุนพลจัดพวกพลยุทธ์ ล้วนมีฤทธิรุทรกล้าหาญ
กวัดแกว่งอาวุธดั่งเพลิงกาล อื้ออึงอลหม่านทั้งธานี
จัดทั้งรถทรงอลงกรณ์ เทียมด้วยไกรสรราชสีห์
ประทับกับเกยแก้วรูจี โดยที่กระบวนยาตรา ฯ
๏ เมื่อนั้น องค์ท้าวจักรวรรดิยักษา
ครั้นรุ่งรางสางแสงพระสุริยา มาเข้าที่สรงวาริน ฯ
๏ วารีโปรยปรายดั่งสายฝน ทรงสุคนธ์หอมฟุ้งจรุงกลิ่น
สนับเพลารายพลอยโกมิน ภูษารูปกินรีรำ
ชายไหวชายแครงเครือหงส์ ฉลององค์พื้นตองเขียวขำ
ทับทรวงดวงบุษราคัม ประจำยามสังวาลตาบทิศ
ทองกรพาหุรัดรูปนาคี ธำมรงค์พลอยมณีโลหิต
สี่เศียรทรงมงกุฎชวลิต ดอกไม้ทิศจอนแก้วสุรกานต์
แปดหัตถ์จับอัษฎาวุธ ฤทธิรุทรกวัดแกว่งสำแดงหาญ
งามคล้ายเวสสุวัณชัยชาญ กุมกรกุมารมาขึ้นรถ ฯ
๏ รถเอยรถแก้ว ดุมวงกงแววด้วยมรกต
งอนระหงธงชายปลายชด บันลดภาพล้อมบัลลังก์ราย
เสาแก้วมังกรกระหนกกลับ ทวยรับบุษบกบัวหงาย
บันกระจ่างหว่างกระจกกระจังราย แก้วปลายยอดปลีมณีแดง
เทียมพญาสีหราชสองพัน โลทันกรายทวนกวัดแกว่ง
ธงหน้าถ้านำกระบวนแซง เครื่องสูงบังแสงสุริยน
ปี่ฆ้องกลองประโคมโครมครึก แตรสังข์พันลึกกุลาหล
ทวยหาญขานโห่อึงอล ขับร้นเร่งรีบกันไป ฯ
๏ ข้ามละหานผ่านทุ่งวุ้งเขา โดยลำเนามรคาป่าใหญ่
ใกล้แดนลงกากรุงไกร ภูวไนยให้หยุดโยธา ฯ
๏ เมื่อนั้น ไพนาสุริย์วงศ์ยักษา
ชื่นชมด้วยสมดั่งจินดา กราบทูลพญาอสุรี
เดิมลูกลวงลาพิเภกไป ว่าจะเรียนศิลป์ชัยพระฤๅษี
อันชื่อพระกาลมุนี ในที่อรัญบรรพต
จึ่งได้มาเฝ้าพระภูวเรศ แจ้งเหตุเบื้องบาทบงกช
บัดนี้พระองค์ทรงยศ ยกพยุห์หมู่ทศโยธา
เยียดยัดเพียงพื้นแผ่นดินไหว ถ้ารู้ไปถึงพิเภกยักษา
ว่าข้าไปเชิญเสด็จมา พระมารดาจะได้เดือดร้อน
ลูกรักขอลาบาทบงสุ์ เข้าไปยังลงกาก่อน
ให้พ้นดั่งข้าอาวรณ์ ภูธรจงโปรดปรานี ฯ
๏ เมื่อนั้น ท้าวจักรวรรดิยักษี
ฟังราชกุมารพาที อสุรีแย้มยิ้มพริ้มพักตร์
ลูบหลังแล้วกล่าววาจา เจ้าผู้ปรีชาแหลมหลัก
ซึ่งจะเข้าไปก่อนนั้นควรนัก แต่ว่าลูกรักอย่าวางใจ
ระวังไอ้พิเภกอาธรรม์ เกลือกมันจะลอบหนีได้
พ่อจักยกตามเข้าไป จับฆ่าเสียให้มรณา ฯ
๏ เมื่อนั้น ไพนาสุริย์วงศ์ยักษา
ได้ฟังพระราชบัญชา อสุราชื่นชมยินดี
กราบลงแทบเบื้องบาทบงสุ์ ลาองค์พญายักษี
ลงจากรถแก้วมณี พระพี่เลี้ยงก็รีบจรจรัล ฯ
๏ ครั้นถึงจึ่งขึ้นไปเฝ้าองค์ ท้าวทศคิริวงศ์รังสรรค์
น้อมเกล้าถวายบังคมคัล ท่ามกลางกุมภัณฑ์เสนา ฯ
๏ เมื่อนั้น พญาพิเภกยักษา
ครั้นเห็นโอรสเข้ามา อสุราชื่นชมยินดี
ไม่คิดกินแหนงแคลงจิต รักสนิทว่าลูกของยักษี
กอดจูบลูบทั่วทั้งอินทรีย์ แล้วมีพจนารถถามไป
ซึ่งเจ้าเรียนศิลป์พระอาจารย์ ชำนาญเสร็จแล้วหรือไฉน
พ่อนี้บ่นหาด้วยอาลัย คอยอยู่มิได้เว้นวัน ฯ
๏ เมื่อนั้น ไพนาสุริย์วงศ์รังสรรค์
ทำเป็นน้อมเกล้าบังคมคัล กุมภัณฑ์สนองพระวาที
ซึ่งลูกนี้ลาเบื้องบาท พระบิตุรงค์ธิราชเรืองศรี
ออกไปเรียนศิลป์พระมุนี ยังที่อรัญบรรพต
สารพัดวิชาเวทมนต์ อุปเท่ห์เล่ห์กลก็ได้หมด
เสร็จสิ้นสมดั่งมโนรถ คิดถึงทรงยศจึ่งกลับมา
ทูลแล้วลาเบื้องบาทบงสุ์ ท้าวทศคิริวงศ์ยักษา
กรายกรนวยนาดยาตรา มาจากพระโรงรูจี ฯ
๏ เมื่อนั้น องค์ท้าวจักรวรรดิยักษี
ครั้นรุ่งสางสว่างธาตรี ก็ให้ยกโยธีรีบไป ฯ
๏ รอนแรมมาหลายวันวาร ข้ามละหานธารท่าป่าใหญ่
ล่วงด่านผ่านมรคาลัย ก็ถึงพิชัยลงกา
จึ่งให้หยุดพวกจัตุรงค์ ตั้งลงตามซ้ายฝ่ายขวา
โดยกระบวนพยุห์ยกมา ในมหาชัยภูมิโอฬาร ฯ
๏ แล้วมีบัญชาประกาศิต สั่งวิษณุราชใจหาญ
กับอสุรานนทการ ท่านผู้ปรีชาญทั้งสองนี้
จงเข้าไปยังเวียงชัย บอกไอ้พิเภกยักษี
ว่ากูผู้เรืองฤทธี เป็นปิ่นโมลีมลิวัน
ยกมาเยี่ยมเยียนพระสหาย รู้ว่าวอดวายชีวาสัญ
พิเภกผู้น้องร่วมครรภ์ ได้ผ่านเขตขัณฑ์สวรรยา
ให้มันมานอบน้อมกู ผู้เป็นสหายพระเชษฐา
แม้นว่าขัดราชบัญชา ชีวาจะม้วยแหลกลาญ ฯ
๏ บัดนั้น ทั้งสองเสนีใจหาญ
ก้มเกล้ารับราชโองการ กราบกับบทมาลย์แล้วรีบไป ฯ
๏ ครั้นถึงภายในพระนคร เข้าหามโหทรผู้ใหญ่
แจ้งความตามข้อรับสั่งใช้ โดยในพระราชบัญชา ฯ
๏ บัดนั้น มโหทรผู้มียศถา
ได้ฟังตะลึงทั้งกายา หน้าตาไม่เป็นสมประดี
ครั้งนี้ลงกาพระนคร จะได้ความเดือดร้อนดั่งเพลิงจี่
คิดแล้วพาสองเสนี เข้าไปยังที่พระโรงคัล ฯ
๏ จึ่งน้อมเศียรประณตบทบงสุ์ ท้าวทศคิริวงศ์รังสรรค์
ทูลว่าเจ้ากรุงมลิวัน ยกพวกพลขันธ์เข้ามา
ตั้งอยู่ยังนอกกรุงไกร ตรัสใช้ให้สองยักษา
มาเชิญเสด็จพระผ่านฟ้า ไปเฝ้าพญากุมภัณฑ์ ฯ
๏ เมื่อนั้น ท้าวทศคิริวงศ์รังสรรค์
แจ้งว่าเจ้ากรุงมลิวัน ยกพวกกุมภัณฑ์พลากร
อสุรานิ่งขึงตะลึงคิด ร้อนจิตดั่งหนึ่งต้องศร
ตัวกูครอบครองพระนคร กำลังฤทธิรอนก็อ่อนนัก
จึ่งมีอริราชภัยพาล มารุกรานสีมาอาณาจักร
ครั้งก่อนมหาบาลขุนยักษ์ ก็เป็นปรปักษ์มาโรมรัน
หากองค์สมเด็จพระนารายณ์ ให้ลูกพระพายรังสรรค์
มาช่วยสงครามกูทัน ฆ่ามันจึ่งม้วยวายปราณ
ครั้งนี้จักรวรรดิฤทธิรอน สี่พักตร์แปดกรห้าวหาญ
พวกพลเพียบพื้นสุธาธาร จะคิดอ่านรณรงค์ไฉนดี
อันองค์โอรสแลหลานรัก ยังเยาว์อยู่นักทั้งสองศรี
จำกูจะออกไปต่อตี ไว้เกียรติในตรีโลกา
คิดแล้วมีราชโองการ เหวยสองทหารยักษา
เอ็งจงไปแจ้งกิจจา แก่เจ้าพารามลิวัน
ว่ากูเป็นข้าธุลีบาท พระนารายณ์ธิราชรังสรรค์
ไม่คบพวกพาลอาธรรม์ ซึ่งมันทรลักษณ์อัปรีย์ ฯ
๏ บัดนั้น ทั้งสองเสนายักษี
ได้ฟังพระราชวาที อัญชุลีแล้วรีบออกมา ฯ
๏ ครั้นถึงประณตประนมหัตถ์ ทูลท้าวจักรวรรดิยักษา
เสร็จสิ้นโดยราชบัญชา พญาพิเภกกุมภัณฑ์ ฯ
๏ เมื่อนั้น ท้าวจักรวรรดิรังสรรค์
ได้ฟังกริ้วโกรธดั่งเพลิงกัลป์ กระทืบบาทสนั่นเกรียงไกร
แปดหัตถ์ตบหัตถ์กึกก้อง สี่โอษฐ์แผดร้องหวั่นไหว
แปดเนตรดั่งดวงอโณทัย เหม่ไอ้พิเภกอหังการณ์
ดีแล้วจะได้เห็นกัน กูจะบั่นเศียรเกล้าเกศา
เสียบไว้ที่นอกทวารา ให้สมนํ้าหน้าไอ้ใจพาล
ตรัสแล้วก็ขึ้นรถทรง ให้เคลื่อนหมู่จตุรงค์ทวยหาญ
จากที่ประทับริมธาร คอยจะรอนราญอสุรี ฯ
๏ เมื่อนั้น ท้าวทศคิริวงศ์ยักษี
ครั้นสองอสูรเสนี กลับไปจากที่พระโรงชัย
จึ่งมีพระราชบรรหาร สั่งเสนามารผู้ใหญ่
จงเตรียมพหลพลไกร กูจะไปตีทัพมลิวัน ฯ
๏ บัดนั้น มโหทรเสนาคนขยัน
รับสั่งพญากุมภัณฑ์ ถวายบังคมคัลแล้วออกมา ฯ
๏ เกณฑ์เป็นกระบวนจตุรงค์ เลือกล้วนอาจองแกล้วกล้า
ขุนช้างขี่ช้างชนะงา ผูกเครื่องคชาอลงกรณ์
ขุนม้าขี่ม้าสินธพ ดีดขบฮึกหาญชาญสมร
ขุนรถขี่รถสามงอน เทียมโตไกรสรพยัคฆี
ขุนพลเตรียมพวกพลยุทธ์ อุตลุดอื้ออึงคะนึงมี่
มิใคร่ได้ครบตามบาญชี เร่งรัดสัสดีอยู่วุ่นวาย
เจ้าหมู่ตรวจตราหาไพร่ จับคนนี้ได้คนนั้นหาย
ผูกมัดรัดตีกันวุ่นวาย บ้างเอาแม่ยายลูกเมียมา ฯ
๏ จึ่งได้ครบตามกระบวนทัพ สรรพทั้งปีกซ้ายปีกขวา
ตั้งตามถ้องแถวรัถยา คอยท่ารับเสด็จอสุรี ฯ
๏ เมื่อนั้น ท้าวทศคิริวงศ์ยักษี
เสด็จจากแท่นรัตน์มณี มาเข้าที่สรงสาคร ฯ
๏ สุหร่ายแก้วโปรยปรายดั่งสายฝน ทรงสุคนธ์ปนปรุงเกสร
สอดใส่สนับเพลาเชิงงอน ภูษารูปกินนรกระหนกพัน
ชายไหวสุรกานต์ก้านขด ชายแครงมรกตมุกดาคั่น
ฉลององค์พื้นตาดเครือวัลย์ เกราะแก้วกุดั่นจำหลักลาย
ตาบทิศทับทรวงเฟื่องห้อย สอดสร้อยสังวาลสามสาย
รัดองค์บานพับทับทิมพราย ทองกรมังกรกลายพาหุรัด
ธำมรงค์เรือนเก็จเพชรเหลือง อร่ามเรืองทั้งสิบนิ้วพระหัตถ์
ทรงมหามงกุฎดอกไม้ทัด กุณฑลแก้วจำรัสกรรเจียกจร
ห้อยพวงสุวรรณมาลา กรขวานั้นจับพระแสงศร
งามดั่งพรหเมศฤทธิรอน บทจรมาขึ้นพิชัยรถ ฯ
๏ รถเอยรถทรง ดุมวงล้วนแก้วมรกต
แอกงอนอ่อนงามช้อยชด ชั้นลดช่อตั้งบัลลังก์ทอง
เทียมพญาไกรสรสีหราช โผนผาดแผดเสียงกึกก้อง
โลทันถือทวนพู่กรอง สำทับขับคล่องดั่งลมพัด
ประดับด้วยอภิรุมชุมสาย ธงฉานธงชายปลายสะบัด
จามรบังสูรย์จำรูญรัตน์ ขนัดกลองฆ้องขานประสานกัน
แตรสังข์กังสดาลอึงมี่ โยธีโห่เลื่อนสะเทือนลั่น
ผงคลีพัดคลุ้มชอุ่มควัน ขับพวกพลขันธ์รีบจร ฯ
๏ เมื่อนั้น ท้าวจักรวรรดิชาญสมร
เห็นพิเภกทรงรถสามงอน ยกพลนิกรออกมา
พิโรธโกรธกริ้วตัวสั่น ขบฟันเขม้นเข่นฆ่า
กระทืบบาทมีราชบัญชา เร่งให้กองหน้าเข้าโจมตี ฯ
๏ บัดนั้น จึ่งนนทการยักษี
รับสั่งพญาอสุรี ก็ขับพวกโยธีเข้าโรมรัน ฯ
๏ ขุนช้างขับช้างเข้าไล่แทง กรแกว่งของ้าวดั่งจักรผัน
ขุนม้าขับม้าทะลวงฟัน ยิงธนูเกาทัณฑ์ลูกพิษ
ขุนรถก็ขับรถศึก โห่สนั่นครั่นครึกถึงดุสิต
ขุนพลขับพลกระชั้นชิด รุกไล่ไม่คิดตัวตาย ฯ
๏ บัดนั้น ฝ่ายพลลงกาทั้งหลาย
แยกกันออกรับวุ่นวาย ไพร่นายหนุนเนื่องเข้ามา ฯ
๏ ขุนช้างแยกช้างออกรับช้าง ยิงขานกยางประจัญหน้า
ขุนม้าควบม้าออกรับม้า หนีไล่ไปมาอลวน
ขุนรถขับรถเข้ารับรถ เลี้ยวลดแย้งยิงกุลาหล
ขุนพลขับพลเข้ารับพล แทงฟันสับสนไม่หนีกัน ฯ
๏ บัดนั้น นนทการเสนาตัวขยัน
เห็นทัพต่อทัพตีประจัญ ก็ขับพลมลิวันเข้าไป ฯ
๏ หักกล้าถาโถมโจมประจญ ชาวลงกาย่นไม่ทนได้
วิ่งแยกแตกยับทั้งทัพชัย ไม่เป็นตำบลสนธยา ฯ
๏ บัดนั้น ฝ่ายมโหทรมารยักษา
เห็นทัพแตกพ่ายกระจายมา โกรธาต้อนพลเข้ารับ ฯ
๏ ตะลุมบอนรอนราญพัลวัน บุกบันหักโหมโจมจับ
ฝ่ายพลมลิวันทุกทัพ แตกตายย่อยยับไม่สมประดี ฯ
๏ เมื่อนั้น ท้าวจักรวรรดิยักษี
เห็นทวยหาญหักศึกเสียที อสุรีกริ้วโกรธดั่งเพลิงกาล
แปดกรกวัดแกว่งอาวุธ สำแดงฤทธิรุทรกล้าหาญ
กระทืบบาทเร่งรถโถมทะยาน เข้ารอนราญพวกพลลงกา ฯ
๏ แปดหัตถ์พิฆาตฟาดฟัน กุมภัณฑ์แตกหนีไม่รอหน้า
ล้มตายเกลื่อนกลาดดาษดา ด้วยกำลังฤทธาอสุรี ฯ
๏ ครั้นใกล้หน้าราชรถทรง ท้าวทศคิริวงศ์ยักษี
จึ่งร้องประกาศด้วยวาที เหวยไอ้พิเภกอาธรรม์
เหตุใดตัวมึงจึ่งทรยศ คิดคดโดยใจโมหันธ์
ต่อพี่ผู้เกิดร่วมครรภ์ อันมีพระคุณมึงมา
ทั้งญาติวงศ์พงศ์มิตร สุดสิ้นชีวิตสังขาร์
จนได้สมบัติในลงกา ยังว่ามิสาแก่น้ำใจ
ตัวกูนี้เป็นพี่สหาย ผิดชอบดีร้ายหารู้ไม่
จึ่งมาด้วยความอาลัย จะถามไถ่ให้แจ้งร้ายดี
เย่อหยิ่งยกออกมาต่อยุทธ์ สัประยุทธ์ด้วยกูผู้เป็นพี่
ตัวมึงอาสัตย์อัปรีย์ กูจะล้างชีวีให้มรณา ฯ
๏ เมื่อนั้น ท้าวทศคิริวงศ์ยักษา
ได้ฟังกริ้วโกรธโกรธา ชี้หน้าแล้วร้องตอบไป
เหวยเหวยจักรวรรดิอสุรี จะเป็นการเอ็งนี้ก็หาไม่
อันพี่ของกูที่บรรลัย เพราะใจโลภล้นพ้นประมาณ
ไปลักพระลักษมีดวงสมร พระสี่กรจึ่งตามมาสังหาร
ตัวกูสุจริตไม่คิดพาล ผ่านฟ้าจึ่งให้ครองธานี
สืบเรื่องกษัตริย์สุริย์วงศ์ พงศ์พรหมธิราชเรืองศรี
เอ็งมาไม่ว่าแต่โดยดี กูจึ่งยกโยธีออกโรมรัน ฯ
๏ เมื่อนั้น ท้าวจักรวรรดิรังสรรค์
ได้ฟังเข่นเขี้ยวเคี้ยวฟัน โกรธาตัวสั่นแล้วร้องไป
เหม่เหม่ดูดู๋ไอ้สาธารณ์ ถ้อยคำอหังการหยาบใหญ่
ด้านหน้าว่าได้ไม่อายใจ คือใครจะนับว่ามึงดี
มุดหัวเป็นข้ามนุษย์ เพราะทุจริตต่อพี่
เสียชาติเสียวงศ์อสุรี กูจะล้างชีวีให้วายปราณ
ว่าแล้วมีราชบัญชา แก่โลทันอสุราใจหาญ
ให้ขับรถแก้วสุรกานต์ โถมทะยานเข้าไล่ราญรอน ฯ
๏ เมื่อนั้น พญาพิเภกชาญสมร
แลไปเห็นท้าวแปดกร แกว่งศรขับรถเข้ามา
กริ้วโกรธพิโรธดั่งเพลิงกัลป์ ขบฟันเขม้นเข่นฆ่า
ให้ขับรถทรงอลงการ์ เข้าต่อฤทธาทันที ฯ
๏ หวดซ้ายป่ายขวากุลาหล มานะอดทนทั้งสองศรี
ต่างแทงต่างฟันประจัญตี ตกรถมณีลงด้วยกัน ฯ
๏ เมื่อนั้น ท้าวจักรวรรดิรังสรรค์
โกรธาขบเขี้ยวเคี้ยวฟัน กุมภัณฑ์โจมจ้วงทะลวงมา ฯ
๏ เท้าขวานั้นเหยียบเข่าซ้าย ยักย้ายหักเหียนเปลี่ยนท่า
หวดด้วยศรอันศักดา ต้องพญาพิเภกหลายที ฯ
๏ เมื่อนั้น ท้าวทศคิริวงศ์ยักษี
รณรงค์เจ็บช้ำทั้งอินทรีย์ โกรธดั่งอัคคีบรรลัยกัลป์
จึ่งชักศรสิทธิ์ขึ้นพาดสาย คิดคุณพระนารายณ์รังสรรค์
มุ่งหมายน้าวหน่วงยืนยัน กุมภัณฑ์ก็ผาดแผลงไป ฯ
๏ ด้วยเดชพระบรมจักรกฤษณ์ ทศทิศกัมปนาทหวาดไหว
ศรแสงสำแดงฤทธิไกร ไปต้องจักรวรรดิอสุรา ฯ
๏ เมื่อนั้น องค์ท้าวแปดกรยักษา
ต้องศรเจ็บชํ้าทั้งกายา อสุราร่ายเวทพริศพราย ฯ
๏ ครั้นครบสามคาบก็ลูบลง เจ็บปวดทั้งองค์ก็สูญหาย
ไม่มีบาดแผลกับกาย จับศรพาดสายแล้วแผลงไป ฯ
๏ สำเนียงดั่งเสียงฟ้าฟาด เป็นพญานาคราชตัวใหญ่
เจ็ดเศียรพ่นพิษเป็นควันไฟ ไล่มัดพิเภกอสุรี ฯ
๏ เมื่อนั้น ท้าวทศคิริวงศ์ยักษี
นาครัดมัดทั่วทั้งอินทรีย์ ก็ล้มลงกับที่สุธาธาร ฯ
๏ เมื่อนั้น ท้าวจักรวรรดิใจหาญ
มีชัยแก่พิเภกขุนมาร ยินดีปานได้ฟากฟ้า
ตบหัตถ์สรวลสันต์สนั่นก้อง ร้องสั่งราชมัลใจกล้า
จงจับพิเภกอสุรา มากูจะดูหน้ามัน ฯ
๏ สั่งแล้วขึ้นยังรถทรง ให้เลิกจตุรงค์ทัพขัน
ตรงไปพลับพลากุมภัณฑ์ โห่สนั่นลั่นฟ้าธาตรี ฯ
๏ เมื่อนั้น ไพนาสุริย์วงศ์ยักษี
อย่ในลงกาธานี กับพี่เลี้ยงฟังข่าวชิงชัย
ครั้นแจ้งว่าท้าวจักรวรรดิ มัดเอาพิเภกไปได้
ยินดีก็พากันออกไป ยังที่ทัพชัยกุมภัณฑ์ ฯ
๏ ครั้นถึงขึ้นเฝ้าบาทบงสุ์ องค์ท้าวจักรวรรดิรังสรรค์
น้อมเศียรถวายบังคมคัล ท่ามกลางพลขันธ์โยธี ฯ
๏ เมื่อนั้น ท้าวจตุรพักตร์ยักษี
เห็นโอรสมาก็ยินดี จึ่งมีบัญชาตรัสไป
ดูก่อนลูกรักเยาวเรศ ดวงเนตรพ่อยอดพิสมัย
อันไอ้พิเภกจังไร มาชิงชัยก็แพ้ฤทธา
จับได้ด้วยศรนาคราช จะพิฆาตให้สิ้นสังขาร์
เสียบไว้ที่ในลงกา อย่าให้ใครดูเยี่ยงมัน ฯ
๏ เมื่อนั้น ไพนาสุริย์วงศ์รังสรรค์
ฟังราชบัญชากุมภัณฑ์ บังคมคัลสนองพระวาที
ซึ่งทรงพระเมตตาการุญ พระคุณล้นเกล้าเกศี
ลูกขอพึ่งเดชพระภูมี ไปกว่าชีวีจะมรณา
อันโทษพิเภกซึ่งทำผิด ชีวิตควรสิ้นสังขาร
แต่มีคุณได้เลี้ยงลูกมา มิให้อนาทรร้อนใจ
ครั้นว่าจะล้างชีวัน ไตรโลกทั้งนั้นจะติได้
อย่าพิฆาตฟาดฟันให้บรรลัย ภูวไนยจงโปรดปรานี ฯ
๏ เมื่อนั้น ท้าวจักรวรรดิยักษี
ฟังโอรสาพาที มีความแสนโสมนัสนัก
ส้วมสอดกอดไว้แล้วรับขวัญ กุมภัณฑ์โอบอุ้มขึ้นใส่ตัก
ประคองลูบจูบเกศจูบพักตร์ ลูกรักของพ่อดั่งดวงใจ
แสนฉลาดเจรจาน่าเอ็นดู กตัญญูไม่มีใครเปรียบได้
ซึ่งเจ้าขอโทษมันไว้ บิตุเรศยกให้ดั่งจินดา
แต่จะทรมาทารกรรม ตรากตรำให้สมนํ้าหน้า
ตรัสแล้วจึ่งมีราชบัญชา สั่งอสุราราชมัล
เอ็งเอาพิเภกนี้ไป ใส่ตรุตรึงไว้จงมั่น
อย่าให้ใครเข้าออกหากัน กว่าชีวิตมันจะวายปราณ
ตรัสแล้วขึ้นยังบัลลังก์รถ อลงกตด้วยมุกดาหาร
ให้เลิกพหลพลมาร เข้าในราชฐานลงกา ฯ
๏ ครั้นถึงจึ่งประทับกับเกยมาศ เสด็จลงจากราชรัถา
กรายกรนวยนาดยาตรา ขึ้นมหาปราสาทรูจี ฯ
๏ เมื่อนั้น นวลนางมณโฑมารศรี
แจ้งว่าโอรสร่วมชีวี ลอบไปธานีมลิวัน
เชิญท้าวจักรวรรดิอสุรา ยกพวกโยธาทัพขัน
จับพญาพิเภกกุมกัณฑ์ แล้วพากันเข้ามายังวังใน
ให้คิดเกรงเดชพระอวตาร เยาวมาลย์ทอดถอนใจใหญ่
ครั้นจะนิ่งอยู่มิออกไป ก็กลัวภัยพญาอสุรา
จึ่งมีพระราชเสาวนีย์ ชวนนางสาวศรีซ้ายขวา
ก็เสด็จลีลาศยาตรา ไปเฝ้าพญากุมภัณฑ์ ฯ
๏ ครั้นถึงจึ่งประณตบทบงสุ์ องค์ท้าวจักรวรรดิรังสรรค์
พร้อมหมู่อนงค์กำนัล คอยฟังบัญชาอสุรี ฯ
๏ เมื่อนั้น ท้าวจักรวรรดิยักษี
เห็นนางมณโฑก็ยินดี จึ่งมีพระราชบัญชา
ดูก่อนมเหสีสหายรัก ผู้ทรงลักษณ์เยาวยอดเสน่หา
อันซึ่งพระนครลงกา กับพิชัยพารามลิวัน
สองกรุงบำรุงสัจไม่เคลื่อนคลาด ดั่งแผ่นนพมาศฉายฉัน
ร่วมสุขร่วมทุกข์ด้วยกัน ร่วมชีพชีวันมาช้านาน
ปัจจามิตรมาติดพระนคร รบรุกราญรอนหักหาญ
พระสหายไม่ใช้เสนามาร ให้ไปแจ้งการด้วยอันใด
จนสิ้นสุริย์วงศ์พงศ์พันธุ์ พากันตายยับไม่นับได้
หากองค์โอรสยศไกร ลอบไปแจ้งเหตุจึ่งยกมา ฯ
๏ เมื่อนั้น นางมณโฑผู้ยอดเสน่หา
ได้ฟังพระราชบัญชา โศกาสนองพระวาที
เมื่อศึกมาติดพระนคร แสนเทวษทุกข์ร้อนดั่งเพลิงจี่
ตั้งแต่รบร้าฆ่าตี มิได้ว่างเว้นสักคืนวัน
มิตรสหายญาติวงศ์ซึ่งทรงเดช ทั่วทุกนคเรศเขตขัณฑ์
ไกลใกล้ก็ให้ไปหากัน มาช่วยโรมรันปัจจามิตร
โยธาแต่ละทัพนับสนุทร ก็พ่ายแพ้มนุษย์ด้วยศรสิทธิ์
กรรมกั้นมิให้ทันคิด ถึงพระองค์ทรงฤทธิ์ผู้ศักดา
อันซึ่งไพนาสุริย์วงศ์ เอกองค์โอรสเสน่หา
ขอฝากไว้ใต้บาทา ผ่านฟ้าจงได้ปรานี ฯ
๏ เมื่อนั้น ท้าวจักรวรรดิยักษี
ฟังนางมณโฑเทวี มีความแสนโสมนัสนัก
ดั่งได้สมบัติพัสถาน ศฤงคารบริวารทั้งไตรจักร
พิศดูโอรสสหายรัก พญายักษ์มีราชบัญชา
บัดนี้ก็เสร็จการณรงค์ อันไพนาสุริย์วงศ์เสน่หา
จะให้ผ่านพิภพลงกา สืบวงศ์พรหมาธิบดี ฯ
๏ ตรัสแล้วจึ่งมีประกาศิต สั่งปโรหิตทั้งสี่
จงหาศุภฤกษ์นาที ให้ต้องที่ชันษาพระกุมาร ฯ
๏ บัดนั้น ขุนโหรผู้ปรีชาหาญ
ก้มเกล้ารับราชโองการ แล้วจับกระดานชนวนมา
จึ่งตั้งสมผุสพระจันทร์ คูณหารเดือนวันชันษา
สอบใส่ในดวงพระชะตา เสาร์มาเป็นสิบเอ็ดแก่ลัคน์
พระหัสเป็นศรีตกทวาร จะได้ผ่านสวรรยาอาณาจักร
เดือนหน้าราหูมาพัก พับลัคน์ในราศิมิน
อังคารถึงจันทร์จะต้องฆาฏ พระเคราะห์ใหญ่วิปลาสร้ายสิ้น
แม้นมาตรถึงองค์อมรินทร์ เป็นปิ่นฝูงเทพเทวา
ก็จะจุติไปจากสถาน ไม่ตั้งอยู่นานในยศถา
อันพญาพิเภกอสุรา จะคืนผ่านลงกาสืบไป
คิดแล้วกราบทูลทันที รุ่งขึ้นพรุ่งนี้ฤกษ์ใหญ่
ต้องตามพระกุมารชาญชัย ได้ทั้งชันษาชะตาเมือง
ครอบครองโภไคยไอศูรย์ จะเพิ่มพูนเกียรติยศลือเลื่อง
สมบัติพัสถานจะรุ่งเรือง ไพร่เมืองจะสุขสถาวร ฯ
๏ เมื่อนั้น ท้าวจักรวรรดิชาญสมร
ได้ฟังโหราพยากรณ์ ภูธรชื่นชมยินดี
จึ่งมีพระราชบรรหาร สั่งเสนามารทั้งสี่
จงแต่งราชการพิธี ให้ต้องตามที่บูราณมา ฯ
๏ บัดนั้น เสนีผู้มียศถา
ก้มเกล้ารับราชบัญชา ถวายบังคมลาแล้วออกไป ฯ
๏ จึ่งจัดปราสาทราชฐาน กั้นฉากผูกม่านสองไข
เพดานห้อยพวงมาลัย พู่กลิ่นอำไพอรชร
พื้นล่างลาดพรมสุจหนี่ ทอดที่หนังราชไกรสร
พระเต้าวารีสีทันดร อลงกรณ์สังข์กลศรจนา
แว่นทองแว่นแก้วแพร้วพรรณ บายศรีเจ็ดชั้นซ้ายขวา
ทั้งเครื่องกกุธภัณฑ์อลังการ์ ปักมหาเศวตฉัตรโอฬาร
ตั้งที่มูรธาภิเษกสรง ตามวงศ์พรหเมศมหาศาล
แต่งเสร็จทั่วทุกพนักงาน โดยการพระราชพิธี ฯ
๏ เมื่อนั้น ท้าวจักรวรรดิยักษี
ครั้นแสงทองส่องฟ้าธาตรี ตื่นจากแท่นที่ไสยา
จึ่งสั่งไพนาสุริย์วงศ์ เอกองค์โอรสเสน่หา
ชำระสระสรงคงคา ให้ทันเวลาสถาวร ฯ
๏ เมื่อนั้น ไพนาสุริย์วงศ์ชาญสมร
น้อมเศียรรับสั่งพระบิดร บทจรเข้าที่สรงชล ฯ
๏ พนักงานไขท่อปทุมทอง เป็นละอองโปรยปรายดั่งสายฝน
ทรงสุคันธารสเสาวคนธ์ ปรุงปนเรณูสุมามาลย์
สนับเพลาเชิงงอนช่องกระจก ภูษิตแย่งยกกระหนกก้าน
ชายแครงเครือหงส์อลงการ ชายไหวชัชวาลด้วยพลอยราย
ฉลององค์ริ้วตาดพื้นม่วง ทับทรวงมรกตฉานฉาย
ตาบทิศกุดั่นจำหลักลาย สังวาลเพชรสามสายพาหุรัด
ทองกรเป็นรูปภุชงค์ ธำมรงค์เรือนเก็จกาบสะบัด
ทรงมหามงกุฎดอกไม้ทัด กุณฑลแก้วจำรัสกรรเจียกจร
งามองค์งามศักดิ์งามศรี ท่วงทีดั่งราชไกรสร
ย่างเยื้องยุรยาตรนาดกร บทจรมายังพระบิดา ฯ
๏ เมื่อนั้น ท้าวจักรวรรดิยักษา
พิศดูนรลักษณ์พักตรา ไพนาสุริย์วงศ์อสุรี
งามศักดิ์งามศรีงามทรง คล้ายองค์อินทรชิตผู้พี่
ควรดำรงทรงภพธานี จะสืบศรีสุริย์วงศ์พรหมาน
ตรัสพลางก็พาพระโอรส บทจรจากแท่นมุกดาหาร
ทั้งนางมณโฑนงคราญ แสนสนมบริวารก็ตามมา ฯ
๏ ครั้นถึงพระมหาปราสาท กษัตริย์ราชสุริย์วงศ์พร้อมหน้า
ให้ขึ้นนั่งบัลลังก์อลงการ์ ใต้มหาเศวตฉัตรรูจี ฯ
๏ บัดนั้น ปโรหิตผู้เฒ่าทั้งสี่
โหราพฤฒาพญารี ชาวพ่อชีพราหมณาจารย์
จึ่งเอานํ้าสังข์นํ้ากลศ รดพระมูรธาภิเษกสนาน
แก่องค์พระราชกุมาร แล้วโอมอ่านพระเวทขึ้นพร้อมกัน ฯ
๏ ได้เอยได้ฤกษ์ โหราให้เบิกบายศรีขวัญ
จึ่งลั่นฆ้องชัยเป็นสำคัญ แตรสังข์เสียงสนั่นโกลา ฯ
๏ ปโรหิตผู้เฒ่าก็จุดเทียน ติดแว่นส่งเวียนไปเบื้องขวา
เสนีอำมาตย์มาตยา พระวงศาส่งรับกันเนื่องไป ฯ
๏ ครั้นถ้วนคำรบเจ็ดรอบ โดยระบอบคัมภีร์พิธีไสย
พระโหรผู้เฒ่าจึ่งดับไฟ โบกควันตรงไปสามที
แล้วเอาจุณเจิมเฉลิมพักตร์ ให้จำเริญยศศักดิ์เรืองศรี
อำนวยอวยพรสวัสดี เสียงมี่อื้ออึงเป็นโกลา ฯ
๏ เมื่อนั้น ท้าวจักรวรรดิยักษา
จึ่งมอบสมบัติสวรรยา เสนาไพร่ฟ้าประชากร
ให้แก่ไพนาสุริย์วงศ์ สืบพงศ์พรหมานชาญสมร
ชื่อท้าวทศพินฤทธิรอน โดยนามบิดรประกอบกัน
แล้วให้โอวาทด้วยคำหวาน เจ้าผู้จะผ่านไอศวรรย์
จงตั้งอยู่ในทางทศธรรม์ อย่ามีโมหันธ์ฉันทา
อันสุริย์วงศ์พงศาคณามิตร ห่างสนิทปลูกเลี้ยงให้ถ้วนหน้า
ข้าเฝ้าเหล่าหมู่มาตยา โยธาทวยหาญชาญชัย
ผู้ใดที่มีความชอบ จงประกอบยศศักดิ์รางวัลให้
บำรุงไพร่พลสกลไกร โดยในขนบบูราณกาล
ว่าแล้วประทานศรทรง ฤทธิรงค์ปราบได้ทุกสถาน
ชื่อว่าบรรลัยจักรวาล จงเอาไว้ผลาญไพรี ฯ
๏ เมื่อนั้น ทศพินสิทธิศักดิ์ยักษี
คำนับรับศรด้วยยินดี แล้วกราบทูลด้วยปรีชาไว
ซึ่งพระองค์เมตตาการุญ พระคุณนั้นหาที่สุดไม่
จะขอเอาพระเดชปกเกศไป กว่าชีวาลัยจะวายปราณ ฯ
๏ เมื่อนั้น ท้าวจักรวรรดิใจหาญ
เสร็จมอบไอศูรย์ศฤงคาร พญามารเกษมเปรมปรีดิ์
จึ่งเสด็จย่างเยื้องยุรยาตร จากบัลลังก์อาสน์มณีศรี
พร้อมหมู่พหลมนตรี ไปยังที่อยู่กุมภัณฑ์ ฯ
๏ เมื่อนั้น ท้าวทศคิริวงศ์รังสรรค์
ต้องจำลำบากมาหลายวัน กันแสงศัลย์นิ่งนึกตรึกไป
โอ้อนิจจาตัวกู มาเลี้ยงลูกศัตรูก็เป็นได้
สำคัญว่าบุตรสุดสายใจ รักใคร่ดั่งดวงนัยนา
เสียแรงรู้ประเสริฐเลิศชาย มาหลงตายด้วยความเสน่หา
แจ้งไปถึงไหนจะนินทา ทั้งไตรโลกาไม่ว่าดี
ทำไฉนจะทราบบาทบงสุ์ องค์พระหริรักษ์เรืองศรี
จะได้เข่นฆ่าราวี แก้แค้นไพรีให้ถึงใจ
อกเอ๋ยจะได้ใครนำสาร ไปแจ้งการข่าวทุกข์ของกูได้
รํ่าพลางโศกาอาลัย ชลนัยน์นองพักตร์อสุรา ฯ
๏ เมื่อนั้น ฝ่ายอสุรผัดยักษา
แต่กันแสงถึงองค์พระอัยกา ดั่งว่าจะสิ้นชีวัน
จึ่งคิดว่าไพนาสุริย์วงศ์ ได้ครองลงกาเขตขัณฑ์
กับกูก็เล่นมาด้วยกัน ตั้งแต่ชันษาจำเริญวัย
จะขึ้นไปขอโทษพระอัยกา ให้พ้นพันธนาในตรุใหญ่
คิดแล้วลงจากปราสาทชัย ตรงไปพระโรงรูจี ฯ
๏ แลเห็นไพนาสุริย์วงศ์ กับองค์จักรวรรดิยักษี
ออกหมู่มาตยาเสนี เสียงมี่บังคับราชการ
อาจองเดินตรงเข้าไป ด้วยใจสุรภาพแกล้วหาญ
นั่งลงตรงพักตร์พญามาร ไม่หมอบกรานไม่บังคมอสุรา ฯ
๏ เมื่อนั้น องค์ท้าวจักรวรรดิยักษา
เห็นอสุรผัดขึ้นมา จึ่งมีบัญชาถามไป
ว่าไอ้เด็กน้อยนี้องอาจ เชื้อชาตินามวงศ์พงศ์ไหน
พักตราเป็นวานรไพร เหตุใดกายเป็นอสุรี ฯ
๏ เมื่อนั้น ทศพินสิทธิศักดิ์ยักษี
ได้ฟังพระราชวาที อัญชุลีสนองพระบัญชา
ไอ้นี้ลูกนางเบญกาย หลานชายพิเภกยักษา
ชื่ออสุรผัดกุมารา บิดานั้นเป็นวานร
มีนามคำแหงหนุมาน ยอดทหารพระรามทรงศร
พักตร์นั้นเหมือนฝ่ายบิดร กายกรเหมือนชนนีมัน ฯ
๏ เมื่อนั้น ท้าวจักรวรรดิรังสรรค์
ได้ฟังขบเขี้ยวเคี้ยวฟัน แผดเสียงสนั่นเป็นโกลี
เหม่เหม่ไอ้ลูกลิงไพร มึงขึ้นมาไยที่นี่
กูจะสังหารเสียบัดนี้ ก็จะม้วยชีวีไม่พริบตา
หากเกรงตำหนิติฉิน ว่าลูกเท่าปีกริ้นก็เข่นฆ่า
ไสหัวลงไปอย่าอยู่ช้า กูไม่ขอดูหน้าไอ้สาธารณ์ ฯ
๏ เมื่อนั้น อสุรผัดผู้ใจห้าวหาญ
ได้ฟังจักรวรรดิขุนมาร ดั่งตรีสุรกานต์มาแทงกรรณ
พิศดูเป็นครู่ไม่พริบตา กริ้วโกรธโกรธาตัวสั่น
ฮึดฮัดกัดเขี้ยวเคี้ยวฟัน มือคันจะใคร่เข้าราวี
แล้วให้คิดกลัวเกรงภัย จะถึงพระอัยกายักษี
ทั้งพระมารดรอัยกี อสุรีจะไม่ไว้ชีวา
ให้อัดอั้นตันทรวงแสนเทวษ ชลเนตรคลอเนตรซ้ายขวา
ทั้งอายทั้งแค้นแน่นอุรา ก็กลับมายังที่ปราสาทชัย ฯ
๏ ครั้นถึงกราบบาทพระอัยกี ทั้งพระชนนีแล้วร้องไห้
สะอื้นพลางสะท้อนถอนใจ ก็เล่าไปแต่ต้นจนปลาย
อัปยศอดสูเป็นสุดคิด เจ็บจิตครั้งนี้ไม่รู้หาย
ตัวลูกก็ชาติอาชาชาย แม้นตายไม่เสียดายแก่ชีวา
ขอลาเบื้องบาทพระอัยกี ทั้งพระชนนีนาถา
ไปเที่ยวเสาะหาพระบิดา มาฆ่ามันให้วายปราณ ฯ
๏ เมื่อนั้น สองนางผู้ยอดสงสาร
ฟังอสุรผัดกุมาร โศกาแจ้งการรำพัน
ต่างองค์มีความอาลัยนัก กอดจูบลูบพักตร์แล้วรับขวัญ
เจ้าผู้ร่วมชีพชีวัน อย่าหุนหันคิดอ่านให้จงดี
ใช่ว่าองค์ท้าวจักรวรรดิ จะครอบครองสมบัติอยู่ที่นี่
ไม่ช้าก็จะเลิกโยธี คืนไปธานีขุนมาร
เจ้าจงไปหาบิตุเรศ ให้นำเอาเหตุข่าวสาร
ทูลองค์สมเด็จพระอวตาร แจ้งการทุกข์ร้อนอัยกา ฯ
๏ เมื่อนั้น อสุรผัดผู้ใจแกล้วกล้า
ฟังพระอัยกีมารดา อสุราเงือดงดสะกดใจ
แต่อาฆาตมาดหมายอยู่เป็นนิจ จะเว้นว่างห่างคิดก็หาไม่
รักษาตัวมิให้มีภัย อยู่ในปราสาทรูจี ฯ
๏ เมื่อนั้น ท้าวจักรวรรดิยักษี
อยู่ในลงกาธานี สิบห้าราตรีล่วงมา
จึ่งมีพระราชบรรหาร สั่งเสนามารยักษา
พรุ่งนี้จะกลับไปพารา จงเตรียมโยธาพลากร ฯ
๏ บัดนั้น ฝ่ายสุพินสันชาญสมร
รับสั่งพระองค์ทรงฤทธิรอน ชุลีกรแล้วรีบออกไป ฯ
๏ บอกกันทั่วทุกหมู่หมวด ตรวจเตรียมจตุรงค์พยุห์ใหญ่
ตั้งเป็นถ้องแถวลงไว้ โดยกระบวนทัพชัยที่ยกมา ฯ
๏ เมื่อนั้น ท้าวจักรวรรดิยักษา
ไสยาสน์เหนืออาสน์อันโอฬาร์ ในมหาปราสาทพรายพรรณ
จนล่วงปัจฉิมราตรี ไก่แก้วตีปีกกระพือขัน
ดุเหว่าเร้าเร่งพระสุริยัน จันทราลับเหลี่ยมคิรินทร
หมู่แมลงผึ้งภู่วู่ร้อง แสงทองจำรัสประภัสสร
เสียงประโคมดนตรีแตรงอน ก็ตื่นจากบรรจถรณ์อลงการ ฯ
๏ จึ่งชำระสระสรงทรงเครื่อง อร่ามเรืองด้วยดวงมุกดาหาร
ชวนองค์ทศพินกุมาร ออกพระโรงสุรกานต์พรายพรรณ ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่เสนากุมภัณฑ์ บังคมคัลเกลื่อนกลาดดาษดา ฯ
๏ เมื่อนั้น นวลนางมณโฑเสน่หา
แจ้งว่าจักรวรรดิอสุรา จะเลิกโยธากลับไป
จึ่งชวนนางท้าวเถ้าแก่ ชะแม่กำนัลน้อยใหญ่
ออกจากปราสาทอำไพ เสด็จไปเฝ้าองค์อสุรี ฯ
๏ ครั้นถึงประณตบทบงสุ์ องค์ท้าวจักรวรรดิยักษี
นั่งใกล้โอรสร่วมชีวี คอยฟังวาทีอสุรา ฯ
๏ เมื่อนั้น ท้าวจักรวรรดิยักษา
เห็นนางมณโฑขึ้นมา จึ่งมีบัญชาอันสุนทร
เจ้าจงค่อยอยู่สำราญ เราจะลาเยาวมาลย์ไปก่อน
ทศพินซึ่งผ่านพระนคร จะเลี้ยงนิกรประชาชี
ยังอ่อนการในกิจกษัตรา ชันษาก็พึ่งจำเริญศรี
ตัวเจ้าก็เป็นชนนี ทั้งมีปรีชาว่องไว
จงช่วยบำรุงอย่าให้ผิด จากธรรม์ทศพิธไปได้
จึ่งจะภิญโญยศเลิศไกร สืบในสุริย์วงศ์พรหมาน
แม้นมีอริราชไพรี จงใช้เสนีไปแจ้งสาร
จึ่งจะยกมาช่วยรอนราญ ผลาญให้สิ้นชีพชีวัน
สั่งเสร็จเสด็จยุรยาตร จากอาสน์พรรณรายฉายฉัน
กรายกรย่างเยื้องจรจรัล มาทรงรถสุวรรณอำไพ ฯ
๏ ให้เคลื่อนจตุรงค์โยธี แสนสุรเสนีน้อยใหญ่
ออกจากลงกากรุงไกร ไปยังมลิวันพารา ฯ
๏ เมื่อนั้น อสุรผัดผู้ใจแกล้วกล้า
ครั้นจักรวรรดิเลิกโยธา ออกจากลงกาบุรี
จึ่งน้อมเศียรเกล้าอภิวาทน์ กราบลงแทบบาทบทศรี
แห่งองค์สมเด็จพระชนนี แล้วมีวาจาถามไป
อันพระบิตุเรศของข้า สุริย์วงศ์กษัตรากรุงไหน
รูปทรงสรงสถานประการใด ทรงนามชื่อไรพระมารดร ฯ
๏ เมื่อนั้น นวลนางเบญกายดวงสมร
ส้วมสอดกอดลูกด้วยอาวรณ์ บังอรพลางแจ้งกิจจา
อันพ่อเจ้าผู้ปรีชาชาญ เป็นหลานพญาไวยวงศา
ผ่านกรุงขีดขินนครา พงศ์พระสุริยาเลิศไกร
โอรสพระพายฤทธิรอน นามกรหนุมานทหารใหญ่
ผิวผ่องขนเพชรอำไพ เขี้ยวแก้วมาลัยกุณฑล
หาวเป็นเดือนดาวออกจากโอษฐ์ ช่วงโชติจำรัสโพยมหน
ลาพระจักรกฤษณ์ฤทธิรณ ไปสร้างพรตบวชตนเป็นโยคี
อยู่ยังเขาแก้วมณฑป เจ้าไปก็จะพบฤๅษี
บอกแล้วอวยพรสวัสดี อย่ามีอันตรายภัยพาล ฯ
๏ เมื่อนั้น อสุรผัดผู้ใจกล้าหาญ
ได้ฟังจะแจ้งทุกประการ สำคัญสัณฐานพระบิดร
จึ่งน้อมเกล้าลาบาทพระอัยกี ทั้งพระชนนีดวงสมร
ออกจากปราสาทอลงกรณ์ สำแดงฤทธิรอนเหาะไป ฯ
๏ ลอยลิ่วปลิวมาดั่งลมพาน ถึงสถานมณฑปเขาใหญ่
ลงจากอากาศด้วยว่องไว ก็เข้าไปยังที่กุฎี ฯ
๏ กราบลงแทบเบื้องบาทบงสุ์ ถามองค์พระมหาฤๅษี
ว่าหนุมานผู้ชาญฤทธี บวชอยู่ที่ใดพระสิทธา ฯ
๏ เมื่อนั้น พระทิศไพอาจารย์ฌานกล้า
ได้ฟังอสูรกุมารา จึ่งมีวาจาตอบไป
อันซึ่งคำแหงหนุมาน บำเพ็ญฌานอยู่ยอดเขาใหญ่
ทรงศีลภาวนาบูชาไฟ โดยเพศวิสัยโยคี ฯ
๏ เมื่อนั้น หลานพระพายเทวัญเรืองศรี
ได้แจ้งแห่งคำพระบุนี ชุลีแล้วเหาะไปด้วยฤทธิ์ ฯ
๏ มาถึงเห็นองค์พระนักธรรม์ สร้างพรตพรหมจรรย์สำรวมจิต
กองกูณฑ์ช่วงโชติชวลิต สถิตหน้าบรรณศาลา
ไม่รู้ว่าเป็นบิตุเรศ ด้วยผิดสังเกตของยักษา
กราบลงแล้วถามกิจจา ว่าดาบสหนุมานอยู่แห่งใด ฯ
๏ เมื่อนั้น ฤๅษีวายุบุตรทหารใหญ่
สมาธิภาวนาบูชาไฟ ได้ยินสำเนียงพาที
ลืมเนตรขึ้นเห็นกุมารา พักตรานั้นเป็นกระบี่ศรี
กายกรเป็นรูปอสุรี มีความฉงนสนเท่ห์นัก
แต่พินิจพิศดูอาการ ท่วงทีกล้าหาญแหลมหลัก
ลูกใครน้อยน้อยน่ารัก คิดแล้วจึ่งซักถามไป
ดูก่อนอสูรกุมารา วงศาบ้านเมืองอยู่ไหน
มีนามกรชื่อไร มาถามไยถึงศรีหนุมาน ฯ
๏ เมื่อนั้น อสุรผัดผู้ใจห้าวหาญ
ได้ฟังพระมหาอาจารย์ มัสการแล้วบอกไปทันที
ข้านี้มีนามอสุรผัด นัดดาพิเภกยักษี
นางเบญกายเป็นชนนี อยู่ในบุรีลงกา
หนุมานนั้นเป็นบิดร ทหารพระสี่กรนาถา
มีความทุกข์ร้อนจึ่งเสาะมา หวังว่าจะแจ้งเหตุการณ์ ฯ
๏ เมื่อนั้น วายุบุตรฤๅษีปรีชาหาญ
ได้ฟังโอรสพจมาน ยินดีปานได้สุราลัย
จึ่งว่าอนิจจาลูกรัก จะรู้จักบิดาก็หาไม่
เราคือหนุมานชาญชัย ซึ่งได้เกิดเกล้าของเจ้ามา ฯ
๏ เมื่อนั้น จึ่งอสุรผัดยักษา
ได้ฟังกริ้วโกรธโกรธา ชักตระบองเงื้อง่ายืนยัน
ขบเขี้ยวเคี้ยวฟันกระทืบบาท สิงขรไหวหวาดเลื่อนลั่น
สองตาดั่งหนึ่งเพลิงกัลป์ กุมภัณฑ์จึ่งร้องประกาศไป
เหวยเหวยฤๅษีชีป่า อหังการ์กล่าวคำหยาบใหญ่
มุสาว่าเล่นไม่เกรงใจ กูจะฆ่าให้ม้วยชีวี ฯ
๏ เมื่อนั้น หนุมานซึ่งเป็นฤๅษี
เห็นลูกไม่เชื่อวาที กระบี่ถวิลจินดา
มิเสียทีเกิดเป็นโอรส ถือยศองอาจแกล้วกล้า
เพราะฉงนสนเท่ห์ในวิญญาณ์ ไม่เห็นว่ากูเป็นวานร
ยิ้มแล้วจึ่งกล่าวคำหวาน ดูก่อนกุมารชาญสมร
อันนางเบญกายบังอร มารดรเจ้าบอกประการใด
ตัวพ่อทรงพรตเป็นฤๅษี จะพาทีมุสานั้นหาไม่
เจ้าอย่ากริ้วโกรธวุ่นไป ว่าเรามิใช่บิดา ฯ
๏ เมื่อนั้น อสุรผัดผู้ใจแกล้วกล้า
ได้ฟังมธุรสวาจา อสุราถอยหลังยั้งคิด
อันองค์พระมหามุนี จะพาทีหมิ่นกูก็เห็นผิด
รักษาพรหมจรรย์อยู่เป็นนิจ คิดแล้วก็เล่าความไป
อันบิดาเราผู้เรืองเดช จะเป็นเพศมนุษย์นั้นหาไม่
คือพญาพานรินทร์เกรียงไกร ผิวผ่องอำไพทั้งอินทรีย์
แล้วมีมาลัยกุณฑล ขนเพชรเขี้ยวแก้วจำรัสศรี
แม้นอ้าโอษฐ์สำแดงฤทธี พระรวีเดือนดาวออกมา ฯ
๏ เมื่อนั้น หนุมานดาบสพรตกล้า
ฟังอสุรผัดแจ้งกิจจา ตบมือสรวลร่าแล้วร้องไป
คอยดูเถิดนะลูกรัก จักเหมือนคำแม่หรือหาไม่
ว่าแล้วสำแดงฤทธิไกร ถีบทะยานขึ้นไปยังอัมพร ฯ
๏ เป็นกระบี่สี่พักตร์แปดหัตถ์ เขี้ยวแก้วจำรัสประภัสสร
กุณฑลมาลัยอลงกรณ์ ขนเพชรอรชรรูจี
ดาวเดือนดวงตะวันช่วงโชติ ออกมาจากโอษฐ์กระบี่ศรี
ส่องสว่างพ่างพื้นปัถพี แล้วลงมายังที่บรรพตา ฯ
๏ เมื่อนั้น อสุรผัดชาญชัยใจกล้า
เห็นพระบิตุรงค์ทรงฤทธา เป็นมหามหัศอัศจรรย์
มีความชื่นชมโสมนัส ดั่งได้สมบัติในสวรรค์
จึ่งก้มเกล้าคำรพอภิวันท์ กอดบาทรำพันทูลไป
พระองค์จงได้ปรานี ลูกนี้โทษผิดเป็นข้อใหญ่
ซึ่งว่าได้ทำให้เคืองใจ ขออภัยอย่ามีเวรา ฯ
๏ แล้วเล่าเรื่องความไปตามเหตุ ชลนัยน์คลอเนตรทั้งซ้ายขวา
ว่าองค์สมเด็จพระอัยกา กับไอ้ไพนาสุริย์วงศ์
พระทัยสำคัญว่าเป็นบุตร สุดสวาทรักใคร่ลุ่มหลง
มันกับพี่เลี้ยงนั้นไม่ตรง หนีลงไปเมืองมลิวัน
นำท้าวจักรวรรดิยักษา ยกมาเป็นกระบวนทัพขัน
กับพระอัยกาได้รบกัน มันจับไปจำใส่ตรุไว้
ทนเวทนาลำบากนัก ลูกจักเยี่ยมเยียนก็ไม่ได้
จักรวรรดิเข้าอยู่ยังเวียงชัย ที่ในปราสาทสุรกานต์
จึ่งให้ไพนาสุริย์วงศ์ ขึ้นครองลงการาชฐาน
ชื่อท้าวทศพินขุนมาร แล้วเลิกทวยหาญไปธานี ฯ
๏ เมื่อนั้น คำแหงหนุมานฤๅษี
ได้ฟังคั่งแค้นแสนทวี ดั่งหนึ่งอัคคีมาจ่อใจ
เข่นเขี้ยวเคี้ยวกรามคำรามรน เหม่ไอ้ทรชนมันทำได้
ไม่เกรงกูผู้มีฤทธิไกร จะฆ่าให้บรรลัยไปด้วยกัน
ว่าพลางส้วมกอดลูกรัก พิศพักตร์ภิรมย์ชมขวัญ
แก้วตาพ่อร่วมชีวัน อย่าได้กันแสงโศกา
อันท้าวจักรวรรดิกับทศพิน มันจะพากันสิ้นสังขาร์
ด้วยเดชสมเด็จพระจักรา ผู้ปิ่นโลกาธาตรี
ว่าแล้วมัสการลาพรต จากเพศดาบสฤๅษี
เปลื้องเครื่องสำหรับโยคี วางไว้ในที่กุฎีไพร ฯ
๏ ครั้นเสร็จสำแดงแผลงฤทธิ์ ทศทิศกัมปนาทหวาดไหว
พาองค์โอรสยศไกร เหาะไปขีดขินด้วยฤทธา ฯ
๏ ครั้นถึงจึ่งประณตบทบงสุ์ ทูลองค์พญาไวยวงศา
ว่าบัดนี้อสุรผัดกุมารา โอรสของข้ามาแจ้งการ
ว่ากรุงลงกาธานี มีราชไพรีมาหักหาญ
อันท้าวทศคิริวงศ์พญามาร อ้ายสาธารณ์มันจับจำไว้
แม้นทราบบาทบงสุ์พระทรงศร เห็นจะได้ราญรอนเป็นศึกใหญ่
ข้าจึ่งลาพรตจากไพร มาทูลให้ทราบธุลี ฯ
๏ เมื่อนั้น พญาไวยวงศาเรืองศรี
ได้ฟังกริ้วโกรธดั่งอัคคี จึ่งมีสีหนาทวาจา
เหม่ไอ้ไพนาสุริย์วงศ์ กับพี่เลี้ยงอาจองหนักหนา
จะพากันบรรลัยไม่พริบตา สิ้นทั้งลงกามลิวัน
พรุ่งนี้เจ้าพาลูกชาย ไปทูลพระนารายณ์รังสรรค์
น้ากับท้าวมหาชมพูนั้น จะยกพวกพลขันธ์ตามไป
ว่าแล้วอุ้มองค์อสุรผัด เชยชมโสมนัสรักใคร่
จนเวลาสิ้นแสงอโณทัย ก็หลับไปในราษราตรี ฯ
๏ เมื่อนั้น ฝ่ายพระภุชพงศ์เรืองศรี
เฉลิมภพอยุธยาธานี เป็นที่ผาสุกทุกเวลา
ครั้นสิ้นแสงสีรวีวร จันทรจำรัสพระเวหา
ทรงกลดหมดเมฆเมฆา ดารารายรอบเป็นขอบคัน
พระพายชายกลิ่นสุมามาลย์ อันแบ่งบานในสระสวนขวัญ
จึ่งชวนองค์สีดาวิลาวัณย์ จรจรัลเข้าที่บรรทมใน ฯ
๏ พระฟังสังคีตดีดสี ดนตรีบำเรอเสียงใส
ปัจฉิมยามบรรทมหลับไป ภูวไนยจึ่งทรงพระสุบิน
ว่าเมฆตั้งบังแสงสุริยน มืดมนทั้งทิศทักษิณ
มีเทเวศชูดวงมณีนิล รัศมีดั่งทินกรพราย
ครั้นเข้ามาใกล้ก็อภิวันท์ เอาดวงแก้วนั้นชูถวาย
แล้วสาวไส้พระองค์ให้เรี่ยราย ออกจากพระกายยาวไป
วงกระหวัดรัดรอบจักรวาล จนถึงบาดาลต่ำใต้
ให้สะดุ้งตระหนกตกใจ ภูวไนยตื่นจากนิทรา ฯ
๏ พระตรึกไปในข้อความฝัน เห็นเป็นอัศจรรย์หนักหนา
คิดฉงนสนเท่ห์ในวิญญาณ์ ไม่รู้ว่าเหตุผลร้ายดี
ครั้นพระสุริยาเรื่อรอง แสงทองจำรัสรัศมี
สระสรงทรงเครื่องรูจี เสด็จออกยังที่พระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
เสนาข้าเฝ้าพร้อมกัน อภิวันท์เกลื่อนกลาดดาษไป
จึ่งตรัสแก้พระสุบินนิมิต แก่ปโรหิตผู้ใหญ่
คืนนี้เราฝันประหลาดใจ ก็เล่าไปแต่ต้นจนปลายมา ฯ
๏ บัดนั้น ขุนโหรผู้มียศถา
รับสั่งแล้วพิจารณา ดูโดยตำราพยากรณ์
เห็นแจ้งประจักษ์ทั้งร้ายดี อัญชุลีทูลองค์พระทรงศร
ซึ่งฝันว่าเมฆตั้งในอัมพร เป็นกลุ่มก้อนดั่งหนึ่งเปลวควัน
มืดมัวข้างทิศทักษิณ บังสิ้นรังสีสุริย์ฉัน
จะเกิดการรณรงค์โรมรัน จะเสียเมืองขอบขัณฑเสมา
อันเทเวศถวายดวงมณี จะมีชายหนึ่งแกล้วกล้า
นำเอาโอรสกุมารา มาถวายบาทาพระภูวไนย
ข้อซึ่งสาวไส้พระองค์ วงรอบขอบจักรวาลใหญ่
จะปรากฏพระยศเกรียงไกร ขจรไปทั่วฟ้าบาดาล
แล้วจะได้เมืองขึ้นในเบื้องบาท ถวายสุวรรณมาศมุกดาหาร
แต่ว่าจะต้องโรมราญ พวกพาลจะแพ้ฤทธิรอน
อันขอบเขตซึ่งเสียจะได้คืน จะราบรื่นแสนสนุกกว่าแต่ก่อน
มั่นคงดั่งข้าพยากรณ์ จะรู้ข่าวแน่นอนในสามวัน ฯ
๏ เมื่อนั้น พระสุริย์วงศ์องค์นารายณ์รังสรรค์
ฟังโหรทำนายพร้อมกัน ทรงธรรม์นิ่งนึกตรึกไป
บรรดาท้าวพญาวานร ซึ่งครอบครองนครน้อยใหญ่
ล้วนเลื่องชื่อลือฤทธิ์เกรียงไกร ผู้ใดไม่อาจยํ่ายี
แต่พญาพิเภกอสุรา ซึ่งผ่านลงกาบุรีศรี
ฤทธานุภาพก็ไม่มี รู้แต่คัมภีร์โหราจารย์
ศัตรูหมู่พวกไพริน มันจึ่งดูหมิ่นฮึกหาญ
ยิ่งคิดก็ยิ่งรำคาญ ไม่ว่าราชการสิ่งใด ฯ
๏ เมื่อนั้น ฝ่ายพญาอนุชิตทหารใหญ่
ครั้นดาวเดือนเลื่อนเลี้ยวลับไป อโณทัยส่องสว่างอัมพร
ตื่นจากที่ศรีไสยาสน์ ชวนโอรสราชชาญสมร
บังคมสุครีพฤทธิรอน เขจรเหาะไปอยุธยา ฯ
๏ ครั้นถึงจึ่งคลานเข้าไปเฝ้า ต่างตนน้อมเกล้าเกศา
กราบลงด้วยใจปรีดา หมอบอยู่เบื้องหน้าพระอวตาร ฯ
๏ เมื่อนั้น พระจักรกฤษณ์ฤทธิ์ลํ้าสุริย์ฉาน
เห็นลูกพระพายชัยชาญ พากุมารเขามาก็ยินดี
จึ่งมีบัญชาประกาศิต ถามพญาอนุชิตกระบี่ศรี
ตัวท่านไปบวชเป็นโยคี มีเหตุสิ่งไรจึ่งกลับมา
อันกุมารน้อยนี้ประหลาดนัก ดวงพักตร์เป็นวานรป่า
ส่วนกายเป็นกายอสุรา เชื้อวงศ์พงศาของผู้ใด ฯ
๏ เมื่อนั้น พญาอนุชิตทหารใหญ่
ได้ฟังบัญชาพระภูวไนย บังคมไหว้สนองพระโองการ
ซึ่งข้าลาบาทบงกช ไปทรงพรตในที่รโหฐาน
ไม่มีอันตรายภัยพาล เป็นสุขสำราญทุกราตรี
อันกุมารายุพาพักตร์ ลูกรักข้าบาทบทศรี
นางเบญกายเป็นชนนี มีนามอสุรผัดกุมารา
บัดนี้ลงกาพระนคร เกิดณรงค์ราญรอนเข่นฆ่า
ด้วยบุตรนางมณโฑกัลยา ชื่อไพนาสุริย์วงศ์กุมาร
กับวรณีสูรพี่เลี้ยงมัน ลอบไปมลิวันราชฐาน
พาท้าวจักรวรรดิใจพาล ยกพวกทหารมาชิงชัย
ท้าวทศคิริวงศ์ออกต่อตี เสียทีมันจับตัวได้
พันธนาใส่ตรุตรากไว้ จะให้สิ้นชีพชีวัน
จึ่งตั้งไพนาสุริย์วงศ์ ขึ้นดำรงลงกาเขตขัณฑ์
ชื่อว่าทศพินกุมภัณฑ์ แล้วเลิกพลขันธ์ไปธานี ฯ
๏ เมื่อนั้น พระกฤษณุรักษ์เรืองศรี
ได้ฟังกริ้วโกรธดั่งอัคคี จึ่งมีโองการตรัสไป
ความนี้จริงเหมือนหนึ่งนิมิต โหรทายจะผิดก็หาไม่
ดูดู๋เด็กน้อยเท่าแมงใย อาจใจเข้ากองเพลิงกัลป์
ทั้งไอ้จักรวรรดิขุนยักษ์ มันจักสิ้นชีพอาสัญ
จึ่งมาหักโหมโรมรัญ จับพิเภกเข้าพันธนาการ
ตรัสพลางสรรเสริญอสุรผัด นํ้าใจซื่อสัตย์กล้าหาญ
มาบอกความตามเหตุในเมืองมาร จึ่งแจ้งการว่าเกิดไพรี
วายุบุตรจงเร่งรีบไป ยังพิชัยขีดขินบุรีศรี
ทั้งชมพูนคราธานี ให้เกณฑ์โยธียกมา ฯ
๏ บัดนั้น คำแหงหนุมานทหารกล้า
ก้มเกล้าสนองพระบัญชา อันพญาสุครีพฤทธิรอน
ตัวข้าได้พากุมาร ไปแจ้งการทั้งปวงให้ฟังก่อน
แต่รู้ก็ใช้วานร ไปเกณฑ์นิกรทุกธานี
พร้อมแล้วจะรีบยกมา ตามข้าผู้รองบทศรี
ยังกรุงทวาราวดี เฝ้าเบื้องธุลีบทมาลย์ ฯ
๏ เมื่อนั้น พระจักรีผู้ปรีชาหาญ
ฟังลูกพระพายชัยชาญ ผ่านฟ้ายินดีเป็นพ้นไป
จึ่งมีพระราชบัญชา สั่งมหาเสนาผู้ใหญ่
ตัวท่านผู้ปรีชาไว จงไปไกยเกษธานี
หาองค์พระพรตพระสัตรุด นุชนาถของเราทั้งสองศรี
กูจะให้ไปปราบไพรี ยังราชธานีลงกา ฯ
๏ บัดนั้น เสนีผู้มียศถา
รับสั่งถวายบังคมลา มาขึ้นอาชาแล้วรีบไป ฯ
๏ ครั้นถึงไกยเกษราชฐาน แสนสนุกโอฬารกว้างใหญ่
ลงจากมิ่งม้าอาชาไนย ไปยังพระโรงรูจี ฯ
๏ จึ่งน้อมเกล้าประณตบทบงสุ์ น้องพระหริวงศ์เรืองศรี
ทูลความตามราชวาที องค์พระจักรีใช้มา ฯ
๏ เมื่อนั้น พระพรตสุริย์วงศ์นาถา
ทั้งพระสัตรุดอนุชา แจ้งว่าลงกาพระนคร
เกิดพวกอริราชภัยพาล องค์พระอวตารทรงศร
จะให้เป็นจอมพลากร ไปสังหารราญรอนกุมภัณฑ์
มีความชื่นชมโสมนัส ดั่งได้สมบัติในสวรรค์
มิเสียทีฝูงเทพเทวัญ ประชุมกันเชิญไวกูณฐ์มา
ช่วยองค์สมเด็จพระหริรักษ์ ล้างเหล่าปรปักษ์ยักษา
ถึงตายไม่เสียดายชีวา จะรองเบื้องบาทาพระสี่กร
คิดแล้วพากันยุรยาตร จากอาสน์เนาวรัตน์ประภัสสร
พร้อมฝูงอนงค์บังอร บทจรโดยเสด็จจรลี ฯ
๏ ครั้นถึงประณตบทบงสุ์ องค์พระอัยกาเรืองศรี
ทูลว่าลงกาธานี มีเสี้ยนไพรีมาโรมรัน
องค์พระเชษฐาบัญชาการ จะให้หลานเป็นจอมพลขันธ์
ขอลาบาทบงสุ์พระทรงธรรม์ ไปล้างกุมภัณฑ์ในลงกา ฯ
๏ เมื่อนั้น องค์ท้าวไกยเกษนาถา
ได้ฟังสองราชนัดดา แสนโสมนัสสาเป็นพ้นนัก
ครั้งนี้สองเจ้าจะไว้ยศ ปรากฏเกิยรติไปทั้งไตรจักร
คิดพลางส้วมกอดหลานรัก จูบพักตร์อำนวยอวยชัย
อันหมู่พาลาปัจจามิตร อย่ารอต่อฤทธิ์เจ้าได้
จงมีอานุภาพปราบไป ทั้งไตรโลกาธาตรี ฯ
๏ เมื่อนั้น พระพรตพระสัตรุดเรืองศรี
ก้มเกล้ารับพรด้วยยินดี ถวายอัญชุลีแล้วกลับมา ฯ
๏ ลดองค์ลงเหนือบัลลังก์รัตน์ อันโอภาสจำรัสพระเวหา
แล้วมีพระราชบัญชา ตรัสสั่งเสนาผู้ปรีชาญ
จงเตรียมจตุรงค์พยุหบาตร แสนเสนามาตย์ทวยหาญ
กูจะไปเฝ้าองค์พระอวตาร ผู้ผ่านโลกาธาตรี ฯ
๏ บัดนั้น จึ่งมหาเสนาทั้งสี่
ก้มเกล้ารับสั่งด้วยยินดี ถวายอัญชุลีแล้วออกไป ฯ
๏ เกณฑ์พลล้วนพวกอาจอง เป็นกระบวนจตุรงค์พยุห์ใหญ่
พลเท้าพื้นถือปืนไฟ ล้วนใส่เสื้อแดงยืนยัน
พลช้างใส่เสื้ออัตลัด ถือขอแกว่งกวัดดั่งจักรผัน
พลม้าใส่เสื้อสีจันทน์ ถือทวนสุวรรณกรีดกราย
พลรถใส่เสื้อชมพู กรกุมธนูประลองสาย
เตรียมทั้งรถแก้วแพรวพราย ตั้งรายตามราชรัถยา ฯ
๏ เมื่อนั้น พระพรตพระสัตรุดนาถา
ครั้นรุ่งสางสว่างเวลา เสด็จมาสระสรงชลธาร ฯ
๏ สนานกายสายสินธุ์สุหร่ายมาศ สุคนธ์ธารบุปผชาติหอมหวาน
สนับเพลาเครือแก้วอลงการ ภูษาลายก้านสุพรรณพราย
ชายแครงชายไหวปลายสะบัด สังวาลวัลย์เนาวรัตน์สามสาย
ตาบทิศทับทรวงจำหลักลาย พาหุรัดนาคกลายทองกร
ต่างทรงธำมรงค์เรือนเก็จ มงกุฎพื้นพลอยเพชรประภัสสร
ห้อยพวงมาลัยกรรเจียกจร ดอกไม้ทัดอรชรอร่ามเรือง
งามองค์งามทรงเครื่องประดับ แวววับรัศมีฉวีเหลือง
จับศรขัดพระขรรค์ค่าเมือง ย่างเยื้องตามกันเสด็จมา ฯ
๏ ครั้นถึงเกยแก้วแกมมาศ อันโอภาสจับพื้นพระเวหา
สองพระองค์ผู้ทรงศักดา เสด็จขึ้นรถาสุพรรณพราย ฯ
๏ รถเอยรถแก้ว วาวแววเนาวรัตน์จำรัสฉาย
ดุมวงกงปรุฉลุลาย งอนระหงทรงคล้ายเวไชยันต์
แท่นท้ายรายเทพนมกร นาคครุฑกินนรเคียงคั่น
เสาแก้วกาบบังกระจังบัน ห้ายอดเก้าชั้นเป็นหลั่นลด
เทียมอัศวราชสินธพ ฝีเท้าเลิศลบดั่งลมกรด
สารถีขี่ขับเคยพยศ เร่งรถกวัดแกว่งทวนทอง
ประดับเครื่องบังสูรย์มยุรฉัตร โดยขนัดหน้าหลังเป็นทิวถ้อง
ธงชายรายริ้วตามกอง แตรสังข์พาทย์ฆ้องเภรี
พลรถก็เร่งรัถา พลม้าขับม้าอึงมี่
ขุนพลเร่งพลเป็นโกลี โยธีขับแข่งกันรีบไป ฯ
๏ บัดนั้น ฝ่ายพญาวานรน้อยใหญ่
บรรดาซึ่งรั้งเวียงชัย ได้แจ้งว่ากรุงลงกา
องค์ท้าวจักรวรรดิขุนมาร ยกพวกพลหาญมาเข่นฆ่า
ต่างตนต่างเกณฑ์โยธา ยกมาขีดขินพระบุรี ฯ
๏ มาจะกล่าวบทไป ถึงท้าวชมพูกระบี่ศรี
แจ้งว่าลงกาธานี มีราชไพรีมารอนราญ
จึ่งสั่งนิลพัทผู้ร่วมใจ เจ้าผู้ฤทธิไกรแกล้วหาญ
ครั้งศึกทศกัณฐ์ขุนมาร ท่านมิได้อาสาพระทรงครุฑ
ครั้งนี้จงคุมพลากร วานรทั้งยี่สิบสมุทร
ไปทำการรณรงค์ยงยุทธ์ ด้วยพระองค์มงกุฎโลกา
อย่าให้เคืองใต้เบื้องบาทบงสุ์ ปลงใจภักดีอาสา
สังหารผลาญหมู่อสุรา ให้ปรากฏยศไว้ในธาตรี ฯ
๏ บัดนั้น ลูกพระกาลผู้ชาญชัยศรี
ก้มเกล้ารับสั่งด้วยยินดี ชุลีลาออกจากพระโรงคัล ฯ
๏ จึ่งเกณฑ์พลทั้งยี่สิบสมุทร ล้วนมีฤทธิรุทรแข็งขัน
ที่เคยหักโหมโรมรัน สังหารกุมภัณฑ์ในลงกา
ครบเครื่องอาวุธสำหรับทัพ พร้อมสรรพโดยซ้ายฝ่ายขวา
ออกจากชมพูนครา ยกมาตามทางพนาลี ฯ
๏ พบทัพท้าวพญาพานรินทร์ แทบใกล้ขีดขินบุรีศรี
ต่างตนต่างหยุดโยธี อยู่ที่ภายนอกพระนคร ฯ
๏ เมื่อนั้น ลูกพระสุริย์ฉานชาญสมร
เห็นท้าวพญาวานร ยกนิกรมาพร้อมก็ดีใจ
จึ่งเกณฑ์พลห้าสิบสมุทร ล้วนมีฤทธิรุทรแผ่นดินไหว
ครบถ้วนตามกระบวนทัพชัย ยกไปอยุธยาธานี ฯ
๏ ก็พบทัพพระพรตพระสัตรุด เอกองค์วรนุชทั้งสองศรี
พากันไปถวายอัญชุลี น้องพระจักรีผู้ศักดา ฯ
๏ เมื่อนั้น พระพรตพระสัตรุดนาถา
เห็นท้าวพญาวานรทั้งปวงมา พร้อมหน้าทั่วทุกพระนคร
จึ่งกล่าวมธุรสปราศรัย ด้วยใจโสมนัสสโมสร
เสร็จแล้วก็พากันบทจร ไปเฝ้าพระสี่กรผู้ฤทธี ฯ
๏ ต่างน้อมเศียรเกล้าบังคมบาท พระตรีภูวนาถเรืองศรี
คอยฟังบรรหารพระภูมี ยังที่พระโรงพรายพรรณ ฯ
๏ เมื่อนั้น พระสุริย์วงศ์องค์นารายณ์รังสรรค์
เห็นสองอนุชาวิลาวัณย์ ท้าวพญาทั้งนั้นก็เข้ามา
พร้อมกันทั่วทุกพระนคร ภูธรแสนโสมนัสสา
จึ่งมีมธุรสวาจา ดูก่อนอนุชาผู้ทรงลักษณ์
ตัวเราพี่น้องทั้งสี่ ฤๅษีเทเวศในไตรจักร
เชิญให้อวตารมาผลาญยักษ์ อันไอ้ทศพักตร์สาธารณ์
พี่กับพระลักษมณ์อนุชา ฆ่ามันสิ้นชีพสังขาร
บัดนี้จักรวรรดิขุนมาร อหังการยกพลมาราวี
จับพิเภกใส่ตรุตรึงมั่น ให้ลูกทศยัณฐ์ยักษี
ขึ้นครองลงกาธานี ไม่เกรงเราผู้มีศักดา
ตัวเจ้าพี่น้องจงยกไป จับไอ้ทศพินยักษา
ตัดเศียรเสียบไว้ในลงกา อย่าให้ใครดูเยี่ยงมัน
แล้วยกโยธาพลากร ไปราญรอนจักรวรรดิโมหันธ์
ถึงที่ธานีมลิวัน ฆ่ามันให้สิ้นพวกพาล
จะได้เป็นเกียรติยศอนุชา อยู่ชั่วกัลปาวสาน
ดั่งเหล็กเพชรลิขิตจักรวาล ช้านานไม่ลบเลือนไป ฯ
๏ เมื่อนั้น พระพี่น้องผู้มีอัชฌาสัย
ฟังราชบรรหารภูวไนย ยินดีดั่งได้โสฬส
ต่างองค์น้อมเศียรอภิวาทน์ ทูลแทบเบื้องบาทบงกช
ซึ่งพระภุชพงศ์ทรงยศ มีพจนารถบัญชา
จะให้น้องไปรณรงค์ ล้างโคตรวงศ์ยักษา
จะขอสนองรองใต้บาทา ไปกว่าชีวาจะวายปราณ ฯ
๏ บัดนั้น นิลพัทฤทธิไกรใจหาญ
ก้มเกล้ากราบทูลด้วยปรีชาญ ผ่านฟ้าจงได้ปรานี
ครั้งก่อนตัวข้าทำผิด โทษติดอยู่เหนือเกศี
มิได้สังหารผลาญชีวี พระคุณพ้นที่จะคณนา
ครั้งนี้จะไปปราบมาร ข้าขอทำการอาสา
เป็นทัพหน้าสมเด็จพระอนุชา ยกเข้าเข่นฆ่าพวกภัย
มาตรแม้นสงครามที่ไหนหนัก จะหาญหักหาคิดชีวิตไม่
ขอสนองพระคุณภูวไนย มิให้เคืองใต้บทมาลย์ ฯ
๏ เมื่อนั้น พระจักรีผู้ปรีชาหาญ
ได้ฟังวาจาลูกพระกาล ผ่านฟ้าชื่นชมยินดี
จึ่งมีพระราชบัญชา แก่ขุนโหราทั้งสี่
จงหาฤกษ์ที่จะยกโยธี ให้มีชัยแก่หมู่กุมภัณฑ์ ฯ
๏ บัดนั้น ฝ่ายขุนโหราคนขยัน
กับชามพูวราชชาญฉกรรจ์ บังคมคัลแล้วจับกระดานมา
คูณหารสอบใส่ทุกคัมภีร์ ได้ฤกษ์ยายีแกล้วกล้า
พร้อมทั้งดิถียาตรา เป็นมหาชัยโชคโอฬาร
เห็นพร้อมแล้วกราบบังคมทูล นเรนทร์สูรสุริย์วงศ์มหาศาล
พรุ่งนี้เก้าคํ่าวันอังคาร ได้ฤกษ์มัฆวานเทวัญ
พระเสาร์ยกจากราศีมิน ปลอดทั้งทักทินยมขันธ์
เพลารุ่งแสงสุริยัน สามสิบสองชั้นประเสริฐนัก
ควรที่จะยกทวยหาญ ไปปราบพวกพาลปรปักษ์
จะมีชัยแก่อสูรหมู่ยักษ์ พระเกียรติจักปรากฏทั้งโลกา ฯ
๏ เมื่อนั้น พระสุริย์วงศ์องค์นารายณ์นาถา
ฟังชามพูวราชแลโหรา กำหนดยาตราพลากร
จึ่งมีบัญชาประกาศิต สั่งลูกพระอาทิตย์ชาญสมร
หนุมานองคตฤทธิรอน ทั้งสิบแปดวานรผู้ร่วมใจ
อันการสงครามด้วยกุมภัณฑ์ จะประมาทหมิ่นมันนั้นไม่ได้
ฝ่ายพระพรตพระสัตรุดวุฒิไกร ไม่เคยชิงชัยด้วยไพรี
การศึกลึกลํ้าหลายกล แยบยลชั้นเชิงของยักษี
ปรึกษาหารือกันจงดี อย่าให้เสียทีอสุรา
ตัวท่านเร่งออกไปจัดทัพ สรรพทั้งปีกซ้ายปีกขวา
ให้ทันศุภฤกษ์ยาตรา ในเวลารุ่งสุริยัน ฯ
๏ เมื่อนั้น สุครีพฤทธิแรงแข็งขัน
กับท้าวพญาวานรทั้งนั้น ถวายบังคมคัลแล้วออกไป ฯ
๏ เกณฑ์หมู่กระบินทร์อรินทร์ราช ทั้งเป็นพยุหบาตรกระบวนใหญ่
อันลูกพระกาลชาญชัย ให้เป็นทัพหน้าโรมรัน
ชั้นสองกระบี่สุรการ คุมพลทหารเป็นกองขัน
ศรีชมพูพานชาญฉกรรจ์ เป็นเกียกกายประจัญปัจจามิตร
ถัดมานั้นรถพระอนุชา เป็นจอมโยธาอาชญาสิทธิ์
ยุกกระบัตรหลานอินทร์ผู้มีฤทธิ์ บัญชากิจรณรงค์ราวี
กองหนุนสำหรับทะลวงฟัน มหัทวิกันกระบี่ศรี
กองหลังรั้งท้ายโยธี วิสันตราวีวานร
พร้อมทั้งปีกซ้ายปีกขวา กองแล่นเสือป่าชาญสมร
ล้วนถืออาวุธครบกร ซับซ้อนเยียดยัดอัดกัน ฯ
๏ เมื่อนั้น พระพรตพระสัตรุดรังสรรค์
ครั้นรุ่งรังสีรวีวรรณ พากันเข้าที่สรงชล ฯ
๏ สองกษัตริย์สระสนานสำราญกาย ปทุมทองโปรยปรายดั่งสายฝน
ทรงสุคันธารสเสาวคนธ์ ปรุงปนนพมาศสุมามาลย์
สนับเพลาเชิงงอนช่องกระจก ภูษิตแย่งยกกระหนกก้าน
ชายแครงชายไหวอลงการ ฉลององค์ทองประสานดวงลอย
ตาบทิศมรกตทับทรวง สังวาลแก้วรุ้งร่วงดั่งหิ่งห้อย
ทองกรพาหุรัดประดับพลอย ธำมรงค์เพชรพร้อยพรายตา
ทรงมหามงกุฎดอกไม้ทัด กรรเจียกจรจำรัสพระเวหา
ต่างจับพระขรรค์อันศักดา เสด็จมาปราสาทพระชนนี ฯ
๏ ครั้นถึงถวายอภิวาทน์ พระมารดาธิราชทั้งสามศรี
ทูลว่าสมเด็จพระจักรี ผู้ปิ่นโมลีภพไตร
ให้ลูกยกพวกพลากร เสนาวานรน้อยใหญ่
ไปปราบอาธรรม์ให้บรรลัย ซึ่งเกิดเข็ญขึ้นในลงกา
เสร็จแล้วให้ไปต่อตี ล้างชีวีจักรวรรดิยักษา
ถึงเมืองมลิวันพารา ลูกขอลาเบื้องบทมาลย์ ฯ
๏ เมื่อนั้น สามพระชนนียอดสงสาร
ฟังพระโอรสแจ้งการ นงคราญชื่นชมยินดี
จึ่งตรัสแก่องค์พระลูกรัก ดวงจักษุแม่ทั้งสองศรี
ซึ่งเจ้าจะยกโยธี ไปปราบอสุรีพาลา
จงตั้งใจรำลึกตรึกคะนึง ถึงคุณพระบรมเชษฐา
การศึกปรึกษาเสนา เอาปัญญาผ่อนคิดให้ควรการ
ตรัสพลางอำนวยอวยชัย พ่อไปเป็นสุขเกษมศานต์
ให้ชนะศัตรูหมู่มาร ทั่วทั้งจักรวาลอย่าต่อกร ฯ
๏ เมื่อนั้น พระพรตพระสัตรุดชาญสมร
ต่างองค์น้อมเศียรลงรับพร พระมารดรทั้งสามด้วยยินดี
เสร็จแล้วถวายอภิวาทน์ จบพระบาทขึ้นใส่เกศี
ลาองค์สมเด็จพระชนนี จรลีมาเฝ้าพระจักรา ฯ
๏ จึ่งน้อมเศียรประณตบทบงสุ์ องค์พระหริรักษ์นาถา
ท่ามกลางแสนสุรเสนา คอยฟังผ่านฟ้าบัญชาการ ฯ
๏ เมื่อนั้น พระตรีภพลบโลกทุกสถาน
เห็นสองอนุชาชัยชาญ มาลาบทมาลย์ก็ยินดี
จึ่งประทานพรหมาสตร์ศรชัย อันปราบได้ทั่วฟ้าราศี
ทั้งเกราะพระอังคตมุนี แก่พระพรตผู้มีปรีชา
พระลักษมณ์ให้ศรจันทวาทิตย์ อันมีฤทธิ์ไปล้างยักษา
ทั้งเกราะแก้วองค์อมรินทรา พระสัตรุดอนุชาทรงลักษณ์
ต่างองค์อำนวยอวยพร เจ้าผู้เรืองฤทธิรอนทั้งไตรจักร
จงมีชัยแก่หมู่อสุรยักษ์ ปรปักษ์พ่ายแพ้ทั้งธาตรี ฯ
๏ เมื่อนั้น พระพรตพระสัตรุดเรืองศรี
รับพรศรเกราะด้วยยินดี ต่างองค์อัญชลีลากัน ฯ
๏ เสร็จแล้วเสด็จยุรยาตร จากปราสาทพรรณรายฉายฉัน
กรายกรย่างเยื้องจรจรัล ตามกันไปขึ้นพิชัยรถ ฯ
๏ รถเอยราชรถศึก กงกำแก้วผลึกอลงกต
เรือนแปรกแอกงอนอ่อนชด ชั้นลดภาพล้อมบัลลังก์ลอย
บุษบกเรือนเก็จเสากาบ พรหมศรแก้วกระหนาบกระหนกห้อย
บัลลังก์แสงเลื่อมด้วยสีพลอย ทวยชดงามช้อยกระจังบัง
เทียมสินธพสี่อาชาชาติ ขาวสะอ้านกายสะอาดดั่งสีสังข์
พระสัตรุดอนุชาร่วมชีวัง นั่งหน้าประณตประนมกร
สารถีขับรี่ดั่งลมกรด เผ่นผยองลำพองพยศดั่งไกรสร
เครื่องสูงกรรชิงมาศจามร แตรงอนแตรฝรั่งประดังกลอง
ไชยามโบกธงนำพล พวกพหลโห่ฮึกกึกก้อง
เคลื่อนพยุหเสนาอเนกนอง ทุกกองออกจากอยุธยา ฯ
๏ เข้าในพนมพนาเวศ ทางทุเรศกันดารแดนป่า
ล่วงข้ามสะโตงคงคา ถึงภูผาสัตกูฏคีรี ฯ
๏ พระชมฝูงสัตว์จัตุบาท หมู่ระมาดไกรสรคชสีห์
มฤคาตื่นพญาพยัคฆี เม่นหมีพาหมู่เป็นคู่จร
ราชสีห์นรสิงห์กระทิงป่า กิเลนโคลากาสร
ควายเปลี่ยวเที่ยวประในดงดอน ชะมดซอนวิ่งซอกตามตรอกเตริน
กวางฟานพ่านกลาดกินเกลียง ละมั่งม่ายรายเมียงคู่เหิน
จามรีเที่ยวเลาะเดาะเดิน พระชมเพลินพลางชี้อนุชา
โน่นฝูงเสือสิงห์คชสาร เที่ยวพ่านกินไผ่ที่ชายป่า
โตเต้นเล่นตามบรรพตา เลียงผาเผ่นวิ่งบนคีรี
นางชะนีโหนเหนี่ยวกิ่งไม้ โหยไห้เสียงหวนครวญมี่
ชมพลางเร่งพลโยธี ไปตามวิถีทางจร ฯ
๏ เดินทางหว่างทุ่งวุ้งเขา ข้ามลำเนาห้วยธารสิงขร
ประทับหยุดพักสำนักนอน แรมรอนมาหลายทิวาวัน
ก็ถึงโคธาสาคเรศ เป็นที่หิมเวศพนาสัณฑ์
จึงตรัสสั่งลูกพระสุริยัน ให้หยุดพลขันธ์โยธี ฯ
๏ บัดนั้น พญาไวยวงศาเรืองศรี
น้อมเศียรถวายอัญชุลี ขุนกระบี่ทูลสองกษัตรา
ที่นี้เป็นที่พระอาศรม ของพระบรมเชษฐา
อาศัยสร้างพรตจรรยา กองกูณฑ์กลาบูชาไฟ
ไอ้ทศเศียรขุนมาร คิดการทุจริตหยาบใหญ่
มาลักพระมเหสีทรามวัย ไปจากอรัญกุฎี ฯ
๏ เมื่อนั้น พระพรตพระสัตรุดเรืองศรี
แจ้งว่าอาศรมพระจักรี น้อมเศียรชุลีบังคมคัล
ด้วยคำรบนบน้อมในพระเดช เสมอดั่งบิตุเรศรังสรรค์
พอสิ้นแสงสีรวีวรรณ ทรงธรรม์เข้าที่ไสยา ฯ
๏ ดาวเดือนเลื่อนลับอากาศ ภาณุมาศจวนแจ้งพระเวหา
ล่วงเข้าปัจจุสมัยเวลา ไกป่าปรบปีกตื่นตน
เสนาะเสียงโกญจาจักจั่นแจ้ว ดุเหว่าแว่ววังเวงไพรสณฑ์
น้ำค้างตกทั่วสุธาดล เย็นเยือกสกนธ์พลากร
แมลงผึ้งภุมรีหวี่ร้อง เอาละอองโกสุมเกสร
พระพายพาเสาวคนธ์ขจายจร หวนหอมอ่อนอ่อนสำราญใจ ฯ
๏ สองกษัตริย์สระสรงทรงเครื่อง อร่ามเรืองดั่งดวงแขไข
พอรุ่งรางสร่างแสงอโณทัย ให้เคลื่อนทัพไปโดยพนาลี ฯ
๏ ล่วงเข้าพนมพนาวาส สำราญราชฤทัยทั้งสองศรี
ชมหมู่สกุณาสกุณี เสียงร้องก้องมี่ในไพรวัน
เค้าโมงขมิ้นบ่าวขุน บ้าระบุ่นโกญจากระทาขัน
คุ่มขาบกางเขนอัญชัน การเวกเบญจวรรณสัตวา
มยุเรศโนรีเงือกงั่ว ดอกบัวนกสักกวักกว่า
วายุภักษ์กระลุมพูสาลิกา สร้อยทองไก่ฟ้าเขาไฟ
พญาลอกะลิงลางยางเจ่า นกหว้ากระเหว่าเสียงใส
กระตั้วแขกเต้าตระไน นกไผ่สร้อยร้ากระเวนดง
กระสังรังนานนางนวล นกหกบินหวนเข้าฝูงหงส์
ชมเพลินจำเริญใจทั้งสององค์ พลางเร่งรถทรงยาตรา ฯ
๏ ล่วงด่านผ่านพนมพนาเวศ ทุเรศโดยกันดารแดนป่า
ข้ามเขตขีดขินนครา พอพระสุริยาลงรอนรอน
จึ่งให้หยุดรถแก้วสุรกานต์ พักพลทวยหาญชาญสมร
ริมท่ามหาสาคร ประทับนอนในราษราตรี ฯ
๏ บัดนั้น พญาไวยวงศากระบี่ศรี
ครั้นเสร็จซึ่งหยุดโยธี ชุลีกรทูลน้องพระจักรา
เขานี้ล้วนพรรณไม้หอม กลิ่นตลบทั้งจอมภูผา
ชื่อว่าคันธมาศบรรพตา ที่ตั้งพลับพลาพระทรงครุฑ
ชุมพลทั้งสองพระนคร วานรเจ็ดสิบเจ็ดสมุทร
ล้วนมีศักดาฤทธิรุธ จึ่งข้ามไปต่อยุทธ์ทศกัณฐ์ ฯ
๏ เมื่อนั้น พระพรตสุริย์วงศ์รังสรรค์
ได้ฟังลูกพระสุริยัน บรรยายทูลแจ้งกิจจา
พระตรึกไปในการรณรงค์ ที่จะล้างเผ่าพงศ์ยักษา
มิได้เข้าที่นิทรา จนเวลาสมัยราตรี
ครั้นพระสุริยาเรืองรอง แสงทองจำรัสรัศมี
สระสรงทรงเครื่องรูจี ให้เคลื่อนโยธีรีบจร ฯ
๏ เสด็จพลางชมพลางพฤกษาชาติ เดียรดาษโดยแนวสิงขร
บ้างผลิผลปนช่ออรชร ระบัดใบแก่อ่อนแกมกัน
ยมโดยประดู่หูกวาง ไตรตร่างเต็งรังกระทั่งหัน
กระทุ่มทองกระถินอินจันทน์ ชิงชันช้างน้าวนนทรี
กาหลงชงโคโพบาย นางกรายกระลำพักสักขี
แคฝอยร้อยลิ้นสารภี สีเสียดสักสนคนทา
จัมบกรกฟ้าขานาง พะยอมยางสุกรมกฤษณา
ชุมแสงแสลงพันจันทนา พลองหว้าปริงปรางประยงค์
พุมเรียงเหียงหาดตาดแต้ว เกดแก้วกระดังงามหาหงส์
ชมพลางพลางเร่งรถทรง ล่วงผ่านด่านดงดำเนินไป ฯ
๏ อันหมู่โยธาทวยหาญ โห่สะท้านสะเทือนแผ่นดินไหว
ผงคลีบดบังอโณทัย ไม้ไหล้แหลกยับไม่สมประดี
ล่วงทางทุเรศหิมวา ถึงคันธกาลาคีรีศรี
จึ่งหยุดพหลโยธี แทบที่ฝั่งสมุทรสาคร ฯ
๏ บัดนั้น จึ่งพระยาสุครีพชาญสมร
น้อมเกล้าดุษฎีชุลีกร วานรกราบทูลด้วยปรีชา
เขานี้เป็นที่สังเกต ท่าข้ามนคเรศยักษา
เมื่อครั้งพระนารายณ์ยกมา ให้โยธาจองถนนข้ามไป
ครั้นปราบศึกเสร็จเสด็จกลับ ประทับแทบฝั่งสมุทรใหญ่
พระองค์ทรงแผลงศรชัย ไปล้างถนนทำลาย
หวังจะให้สำเภาเภตรา พาณิชไปมาค้าขาย
ครั้นแล้วจึ่งองค์พระนารายณ์ เลิกพลนิกายไปธานี ฯ
๏ เมื่อนั้น พระพรตสุริย์วงศ์เรืองศรี
ทั้งน้องพระยาพาลี จึ่งมีพระราชบัญชา
ดูก่อนท้าวพญาพานร ท่านผู้ฤทธิรอนแกล้วกล้า
บัดนี้จะข้ามโยธา ไปยังลงกากรุงไกร
อันซึ่งถนนหนทาง ขาดว่างเป็นช่องน้อยใหญ่
เราจะถมต่อติดเข้าไป หรือจะเห็นกระไรที่ควรการ ฯ
๏ บัดนั้น ท้าวพญาวานรทวยหาญ
ก้มเกล้ารับรสพจมาน ทูลน้องพระผู้ผ่านโมลี
บ้างว่าข้าบาทจะอาสา หักมหาเมรุมาศคีรีศรี
มาทอดลงเหนือหลังชลธี ให้พลกระบี่ข้ามไป
บ้างว่าจะทดพระสมุทร ให้น้ำหยุดเหือดแห้งเป็นทางใหญ่
บ้างว่าจะช้อนพลไกร ใส่กรเหาะไปยังเมืองมาร
แต่ขุนกระบินทร์นิลพัท ประนมหัตถ์ทูลสนองบรรหาร
อันท้าวพญาวานรบริวาร แต่ก่อนกาลมีชอบมามากนัก
มาตรแม้นจะทำสิ่งใด ก็จะได้สมคิดดั่งฤทธิจักร
แต่ข้าผู้สวามิภักดิ์ ความชอบสักสิ่งยังไม่มี
พระองค์จงโปรดเกศา จะขอเอากายากระบี่ศรี
ทอดลงเหนือหลังวารี ให้ภูมีพาพลเสด็จจร ฯ
๏ เมื่อนั้น พระพรตสุริย์วงศ์ทรงศร
ได้ฟังท้าวพญาวานร ภูธรจึ่งมีบัญชา
ซึ่งท่านทั้งหลายดำริคิด ก็จะได้ด้วยฤทธิ์อันแกล้วกล้า
แต่ลูกพระกาลผู้ศักดา ได้ทูลอาสาพระจักรี
จะขอให้เพื่อนทำการ ดูกำลังหาญกระบี่ศรี
อย่าให้เสียใจเสียที ที่เป็นข้าบาทพระสี่กร ฯ
๏ บัดนั้น คำแหงนิลพัทชาญสมร
รับสั่งพระองค์ทรงฤทธิรอน ชุลีกรแล้วรีบออกไป ฯ
๏ ครั้นถึงซึ่งฝั่งพระสมุทร หยุดอยู่ที่แนวถนนใหญ่
ประนมกรร่ายเวทเกรียงไกร สะกดใจนิมิตอินทรีย์ ฯ
๏ ด้วยเดชพระเวทอันเชี่ยวชาญ ก็บันดาลกายากระบี่ศรี
สูงใหญ่กว่าพระเมรุคีรี ทอดขวางชลธีตลอดมา ฯ
๏ เมื่อนั้น พระพรตสุริย์วงศ์นาถา
ครั้นเสร็จสำเร็จมรคา ด้วยศักดาเดชลูกพระกาล
มีความชื่นชมด้วยสมคิด พระทรงฤทธิ์ให้เลิกทวยหาญ
ขับซึ่งรถรัตน์ชัชวาล ข้ามมหาชลธารรีบจร ฯ
๏ รถเอยรถทรง กำกงเนาวรัตน์ประภัสสร
แปรกแอกงามสามงอน ทูบทองอรชรฉลุลาย
บุษบกบัลลังก์เรือนเก็จ พนักเม็ดหุ้มมาศฉานฉาย
ชั้นลดภาพล้อมกระจังราย ห้ายอดงามคล้ายเวไชยันต์
เทียมด้วยพลาหกผกผยอง สารถีขับคล่องดั่งจักรผัน
พระสัตรุดอนุชาร่วมชีวัน ขัดพระขรรค์นั่งหน้าสง่างาม
ประดับด้วยอภิรุมชุมสาย พรายพรายเลื่อมเหลืองอร่าม
เดินโดยกระบวนสงคราม ไชยามโบกธงนำพล
แตรสังข์ฆ้องกลองก้องกึก โยธาโห่ฮึกกุลาหล
พระสมุทรเป็นระลอกกระฉอกชล รีบพลขับแข่งกันไป ฯ
๏ ถึงฝั่งลงกาธานี จึ่งให้หยุดโยธีทัพใหญ่
ตั้งเป็นกระบวนลงไว้ โดยในพยุหที่ยกมา ฯ
๏ บัดนั้น นิลพัทฤทธิแรงแข็งกล้า
ครั้นเสร็จซึ่งข้ามโยธา ถึงฝั่งมหาสาคร
อันเพศนิมิตก็กลับกลาย คงเป็นรูปกายเหมือนแต่ก่อน
มาเข้ากระบวนพลากร คอยเสด็จบทจรพระภูมี ฯ
๏ เมื่อนั้น พระพรตทรงสวัสดิ์รัศมี
จึ่งมีพจนารถวาที ถามน้องพาลีผู้ศักดา
ครั้งเมื่อสมเด็จพระภุชพงศ์ พระองค์มาปราบยักษา
ตั้งซึ่งกองทัพพลับพลา ที่มหาชัยภูมิอยู่แห่งใด ฯ
๏ บัดนั้น สุครีพผู้มีอัชฌาสัย
ฟังน้องพระตรีภูวไนย บังคมไหว้สนองพระวาที
ครั้งเมื่อพระองค์ทรงสุบรรณ ยกพวกพลขันธ์กระบี่ศรี
พิเภกนำเสด็จพระภูมี ไปตั้งที่มรกตบรรพตา ฯ
๏ เมื่อนั้น พระพรตสุริย์วงศ์นาถา
ได้ฟังลูกพระสุริยา ผ่านฟ้าให้เคลื่อนรถชัย
ออกจากฟากฝั่งชลธาร ทวยหาญโห่ฮึกแผ่นดินไหว
กวัดแกว่งอาวุธดั่งเปลวไฟ รีบไปตามทางพนาลี ฯ
๏ ครั้นถึงซึ่งใกล้บรรพต อันที่มรกตคีรีศรี
ให้หยุดพหลโยธี แล้วมีพจนารถบัญชา
ตรัสสั่งลูกพระอาทิตย์ ท่านผู้เรืองฤทธิ์แกล้วกล้า
จงตั้งกองทัพพลับพลา ที่มหาชัยภูมิสถาวร ฯ
๏ บัดนั้น พระยาสุครีพชาญสมร
รับสั่งน้องพระสี่กร ชุลีลาบทจรออกไป ฯ
๏ จึ่งกะเกณฑ์กันปันด้าน ทุกหมู่ทหารน้อยใหญ่
ให้ตั้งกองทัพพลับพลาชัย ในสถานริมที่พระสี่กร
จัดทั้งสารวัตรนายหมวด ที่เคยตรวจตรามาแต่ก่อน
ให้บัญชาว่ากล่าววานร ตีต้อนเร่งรัดระดมกัน ฯ
๏ บัดนั้น ฝ่ายหมู่โยธาพลขันธ์
ต่างตนวิ่งวุ่นพัลวัน รุมกันจัดการเป็นโกลี
บ้างตัดไม้ขนลากถากเสา ปรับปรุงกล่อมเกลาอึงมี่
ตั้งพลับพลาสุวรรณทันที มีมุขสองด้านตระหง่านงาม
พระโรงริมทิมดาบซ้ายขวา เกยชาลาแถวท่องท้องสนาม
ศาลาปรึกษาสงคราม ค่ายสามชั้นรอบเป็นขอบคัน
โรงรถโรงราชพาชี มีทั้งเขื่อนเพชรเขื่อนขัน
ป้อมค่ายรายปืนสามชั้น ก็เสร็จพร้อมกันดั่งบัญชา ฯ
๏ เมื่อนั้น ทั้งสองน้องนารายณ์นาถา
เสด็จจากรถแก้วแววฟ้า ขึ้นสู่พลับพลาอลงกรณ์ ฯ
๏ ลดองค์ลงเหนือบัลลังก์อาสน์ อันโอภาสจำรัสประภัสสร
พร้อมทหารทั้งสองพระนคร ประนมกรน้อมเกล้าดุษฎี
จึ่งปรึกษาด้วยราชการ แก่เสนาทหารกระบี่ศรี
ว่าเราจะยกโยธี เข้าหักโหมโจมตีลงกา
จับวรณีสูรอสุรินทร์ กับทศพินยักษา
ฆ่าเสียให้สิ้นชีวา ใครจะเห็นว่าประการใด ฯ
๏ บัดนั้น สุครีพผู้มีอัชฌาสัย
ฟังน้องพระตรีภูวไนย บังคมไหว้สนองบัญชาการ
ซึ่งจะยกเข้าเอาลงกา ด้วยกำลังศักดาทวยหาญ
อันประชาชนพลมาร จะพลอยแหลกลาญทั้งธานี
ฝ่ายท้าววิเชียรพรหมา ก็อยู่ในหัตถายักษี
เกลือกทศพินอสุรี จะสังหารชีวีให้บรรลัย
ก็จะเคืองใต้เบื้องบทมาลย์ พระอวตารจะติโทษได้
ขอให้แต่งทหารชาญชัย ที่ว่องไวสติปรีชา
เข้าไปให้หาตัวมัน มาเฝ้าทรงธรรม์จะดีกว่า
แม้นว่าดื้อดึงมิออกมา จึ่งยกโยธาเข้าราญรอน ฯ
๏ เมื่อนั้น พระพรตสุริย์วงศ์ทรงศร
ได้ฟังลูกพระทินกร ภูธรเห็นชอบทุกสิ่งไป
จึ่งมีพระราชบรรหาร ตัวท่านซึ่งเป็นผู้ใหญ่
จะเห็นวานรตนใด ที่จะไปเจรจาด้วยกุมภัณฑ์ ฯ
๏ บัดนั้น สุครีพลูกพระสุริย์ฉัน
รับสั่งน้องพระองค์ทรงสุบรรณ บังคมคัลสนองพระวาที
อันกระบี่ศรีชมพูพาน เจ้าเมืองปางตาลบูรีศรี
เป็นผู้ใหญ่ใจแน่นอนดี ทั้งท่วงทีปรีชาว่องไว
รอบรู้ราชกิจการณรงค์ ซื่อตรงพอไว้ใจได้
ขอให้ถือรับสั่งพระองค์ไป เจรจาด้วยอ้ายทศพิน ฯ
๏ เมื่อนั้น พระพรตสุริย์วงศ์ทรงศิลป์
ได้ฟังวาจาขุนกระบินทร์ มีความยินดีปรีดา
จึ่งตรัสสั่งศรีชมพูพาน ท่านผู้ปรีชาญแกล้วกล้า
จงนำซึ่งราชกิจจา เข้าไปลงกาธานี
บอกด้วยไพนาสุริย์วงศ์ อันดำรงพิภพยักษี
ว่าเราผู้เรืองฤทธี น้องพระจักรีสี่กร
ให้หาอสุรามาเฝ้า ยังเขามรกตสิงขร
ฟังดูกำลังฤทธิรอน จะอ่อนน้อมแข็งขัดประการใด ฯ
๏ บัดนั้น ศรีชมพูพานทหารใหญ่
ก้มเกล้ารับสั่งภูวไนย บังคมไหว้แล้วคลานออกมา ฯ
๏ ขุนกระบี่ผาดแผลงสำแดงฤทธิ์ เสียงสนั่นครรชิตทุกทิศา
ถีบทะยานผ่านขึ้นยังเมฆา เหาะไปลงกาธานี ฯ
๏ ครั้นถึงลอยอยู่กลางอัมพร ตรงหน้าบัญชรยักษี
เห็นไพนาสุริย์วงศ์อสุรี ออกหมู่โยธีกุมภัณฑ์
จึ่งมีสีหนาทประกาศไป เหวยอ้ายทศพินโมหันธ์
กูเป็นทหารชาญฉกรรจ์ พระทรงสุบรรณอวตาร
ไวกูณฐ์มาจากเกษียรสมุทร เทพบุตรโดยเสด็จเป็นทหาร
ให้พระอนุชามาปราบมาร กูถือโองการพระพรต
ด้วยเอ็งอาจองทะนงใจ คบไอ้พี่เลี้ยงเป็นขบถ
นำทัพจักรวรรดิมาคิดคด ชิงยศพิเภกอสุรี
บัญชาให้หาเอ็งไปเฝ้า ยังเขามรกตคีรีศรี
จะทรงถามข้อความแต่โดยดี จึ่งให้กูนี้เข้ามา ฯ
๏ เมื่อนั้น ทศพินสุริย์วงศ์ยักษา
เสด็จอยู่กลางหมู่เสนา ได้ยินเสียงร้องมาแต่อัมพร
ว่านำซึ่งราชโองการ น้องพระอวตารทรงศร
จึ่งแลไปโดยช่องบัญชร ก็เห็นวานรผู้เรืองฤทธิ์
ตกใจดั่งพระยามัจจุราช มาฟันฟาดแหวะทรวงเอาดวงจิต
นิ่งขึงตะลึงรำพึงคิด เห็นไม่ผิดคำพระมารดา
ครั้งนี้ลงการาชฐาน จะเกิดการเคี่ยวเข็ญเข่นฆ่า
ครั้นกูมิตอบวาจา ก็อายหมู่เสนามนตรี
คิดแล้วถามวรณีสูร ผู้ประยูรพี่เลี้ยงยักษี
อันกระบี่มากล่าววาที มันนี้เชื้อวงศ์พงศ์ใคร
ว่าเป็นทหารพระหริรักษ์ พี่ยังรู้จักหรือหาไม่
มีนามกรชื่อไร บ้านเมืองอยู่ไหนแต่เดิมมา ฯ
๏ บัดนั้น จึ่งวรณีสูรยักษา
ทูลทศพินอสุรา อันไอ้วานรตัวนี้
มีนามชื่อว่าชมพูพาน เผ่าปราณใช่เชื้อกระบี่ศรี
พระจอมไกรลาสคีรี ภูมีชุบด้วยเหงื่อไคล
ให้พาลีเลี้ยงเป็นโอรส แต่องคตยังหาเกิดไม่
ครั้นพญาวานรบรรลัย ไพร่พลแตกสิ้นทั้งพารา
สุครีพจับถวายพระราม มาทำสงครามด้วยยักษา
เสร็จการณรงค์ในลงกา ก็ได้ผ่านพาราปางตาล ฯ
๏ เมื่อนั้น ทศพินฤทธิไกรใจหาญ
ได้ฟังพี่เลี้ยงแจ้งการ ขุนมารขบเขี้ยวเคี้ยวฟัน
จึ่งร้องว่าเหวยไอ้ลิง เย่อหยิ่งทรลักษณ์โมหันธ์
เป็นข้ามนุษย์อาธรรม์ เขาบัญชาใช้ให้เข้ามา
ตัวกูเป็นวงศ์พรหเมศ มงกุฎเกศอสูรยักษา
เหตุใดเย่อหยิ่งเจรจา ให้เกินพักตราวานร
จงเร่งลงมาอภิวาทน์ กราบบาทบงกชกูก่อน
จึ่งจะสมเป็นแขกพระนคร โดยราชสุนทรประเวณี ฯ
๏ เมื่อนั้น ชมพูพานผู้ชาญชัยศรี
ได้ฟังทศพินพาที ขุนกระบี่กริ้วโกรธดั่งเพลิงพิษ
จึ่งร้องว่าเหวยไอ้ลูกน้อย ถ้อยคำเจรจาทุจริต
ไม่รู้ว่าพระกาลชาญฤทธิ์ จะมาเอาชีวิตของมึงไป
แม้นมาตรขัดราชวาที อันจะรอดชีวีนั้นหาไม่
มึงอย่าอาจองทะนงใจ จะไปมิไปให้ว่ามา ฯ
๏ เมื่อนั้น ทศพินสุริย์วงศ์ยักษา
ได้ฟังกริ้วโกรธโกรธา อสุราจึ่งตอบไปทันที
เหวยเหวยดูก่อนชมพูพาน อันราชฐานลงกาบูรีศรี
สนุกดั่งช่อชั้นดุษฎี เป็นที่สามโลกประชุมกัน
บิตุรงค์ของกูผู้ทรงเดช ครอบครองนคเรศเขตขัณฑ์
พระรามเจ้าเอ็งนั้นอาธรรม์ คบกันกับพิเภกอสุรา
เห็นแต่สมบัติพัสถาน ทำการทุจริตอิจฉา
ยกพลข้ามมหาสมุทรมา ฆ่าบิดากูบรรลัย
แจ้งไปถึงเจ้ามลิวัน จึ่งยกพลขันธ์ทัพใหญ่
พิเภกเย่อหยิ่งออกชิงชัย จับได้จะฆ่าให้วายปราณ
หากกูทูลวอนขอโทษ ท้าวโปรดจึ่งรอดสังขาร
ให้เราผู้วงศ์พรหมาน ขึ้นผ่านสมบัติในลงกา
ตัวกูก็ชายชาตรี กระบี่อย่าโอหังว่า
ซึ่งจะให้ไปเฝ้ายังพลับพลา ลงกาไม่ขึ้นแก่พระพรต ฯ
๏ บัดนั้น ชมพูพานใจกล้าสาหส
จึ่งร้องว่าเหวยไอ้ทรยศ ไม่อัปยศไพร่ฟ้าเสนาใน
อันพญาพิเภกเลี้ยงมึงมา เสน่หาดั่งบุตรในไส้
ควรอกตัญญูไม่อายใจ อ้ายจังไรด้านหน้าว่าตัวดี
แต่พ่อมึงสิบเศียรยี่สิบกร ก็ตายด้วยฤทธิรอนศรศรี
มิตรสหายพงศ์พันธุ์บรรดามี อินทรชิตอสุรีกุมภกรรณ
ล้วนทรงศักดาวราฤทธิ์ ก็สุดสิ้นชีวิตอาสัญ
สาอะไรแกมึงดั่งแมงวัน ก็เห็นไม่ครันศรทรง ฯ
๏ เมื่อนั้น ทศพินพงศ์ท้าวครรไลหงส์
จึ่งร้องว่าเหวยไอ้ลิงดง มึงอย่าทะนงเจรจา
อันวงศ์กูล้วนพรหเมศ เรืองเดชปราบทั่วทุกทิศา
เมื่อเจ้ามึงยกทัพมา หากว่าพิเภกบอกกล
จึ่งมีชัยแก่หมู่อสุรี ครั้งนี้กูเห็นจะขัดสน
อย่าพักอ้างอวดฤทธิรณ จะพากันวายชนม์ทั้งทัพชัย
ไปบอกเจ้ามึงซึ่งใช้มา กูจะออกไปหาอย่าสงสัย
พรุ่งนี้จะยกพลไกร ออกชิงชัยให้เห็นมือกัน ฯ
๏ บัดนั้น ชมพูพานฤทธิแรงแข็งขัน
ชี้หน้าร้องว่าแกกุมภัณฑ์ ไอ้อาธรรม์ลูกหลายบิดา
แต่พาลีทศพักตร์แล้วมิหนำ ซํ้าพญาพิเภกยักษา
ทั้งหนุมานผู้ชาญฤทธา ยังว่าไม่สาแก่น้ำใจ
กูเห็นเอ็งนี้กตัญญู สู้ไปเมืองมลิวันได้
พาท้าวจักรวรรดิชาญชัย มาส่งให้มารดาถึงธานี
อ้ายลูกพ่อมากปากกล้า อหังการ์จะชิงชัยศรี
กับน้องสมเด็จพระจักรี มึงนี้จะม้วยชีวัน ฯ
๏ เมื่อนั้น ทศพินสุริย์วงศ์รังสรรค์
อดสูแก่หมู่กุมภัณฑ์ โกรธดั่งเพลิงกัลป์จ่อใจ
กระทืบบาทผาดแผดสุรเสียง สำเนียงครื้นครั่นหวั่นไหว
เหวยไอ้ลิงป่าจัญไร กูไม่รู้กำเนิดเมื่อไรมี
มึงคือเหงื่อไคลเจ้าไกรลาส ชุบมาเป็นชาติกระบี่ศรี
ประทานให้เป็นข้าพาลี วันนี้เอ็งจะม้วยมรณา
ว่าแล้วสั่งหมู่ทวยหาญ จงจับอ้ายเดียรัจฉานชาติข้า
ตัดหัวเสียบเสียอย่าช้า ให้สมนํ้าหน้าที่หมิ่นกัน ฯ
๏ บัดนั้น พวกพลโยธาแข็งขัน
จำเป็นรับสั่งกุมภัณฑ์ พากันวิ่งวุ่นออกไป ฯ
๏ ครั้นจะเข้าโจมจับวานร เคยกลัวฤทธิรอนไม่ทำได้
ขบฟันฮึกฮักอยู่แต่ไกล แล้วหนีไปให้พ้นอสุรี ฯ
๏ บัดนั้น ชมพูพานผู้ชาญชัยศรี  
ได้ฟังอสุราพาที โกรธดั่งอัคคีบรรลัยกัลป์
จึ่งร้องประกาศด้วยวาจา ว่าเหวยไอ้ลูกโมหันธ์
เมื่อมึงแรกเกิดอยู่ในครรภ์ พอทศกัณฐ์บรรลัย
พิเภกได้ต่อตีนต่อหัว มาโอหังตั้งตัวว่าเป็นใหญ่
กูจะทำให้สาแก่น้ำใจ ว่าแล้วลงไปทันที ฯ
๏ ครั้นถึงจึ่งโจนขึ้นบนอาสน์ ทำอำนาจดั่งพญาราชสีห์
โถมถีบทศพินอสุรี ตกจากแท่นที่อลงการ์
แล้วจึ่งจิกเศียรตบต่อย เลือดย้อยโซมกายยักษา
เหยียบอกลงไว้กับบาทา ด้วยกำลังศักดาเกรียงไกร ฯ
๏ จึ่งร้องว่าเหวยไอ้ทรลักษณ์ จักมือกูหรือหาไม่
อหังการ์เย่อหยิ่งจะชิงชัย พาไอ้จัญไรอวดรู้
หากเกรงจะเกินรับสั่ง กูจึ่งยั้งใจไว้อยู่
จงเอาแผลไปให้แม่มึงดู นี่หากกูไว้ชีวา
ว่าพลางชักพระขรรค์กวัดแกว่ง แสงจำรัสโชติช่วงพระเวหา
ถีบทะยานผ่านขึ้นยังเมฆา ตรงไปพลับพลารูจี ฯ
๏ ครั้นถึงจึ่งประณตบทบงสุ์ พระพรตสุริย์วงศ์เรืองศรี
ทูลความตามคำอสุรี ซึ่งพาทีฮึกฮักอหังการ
ขัดใจจะใคร่มัดมา เกรงว่าจะเกินบรรหาร
พรุ่งนี้มันจะยกพลมาร มารอนราญกับองค์พระภูธร ฯ
๏ เมื่อนั้น พระพรตสุริย์วงศ์ทรงศร
ได้ฟังขุนราชวานร ภูธรสอดคล้องต้องใจ
จึ่งตรัสสรรเสริญชมพูพาน ควรที่ท่านเป็นทหารใหญ่
กอปรด้วยศักดาปัญญาไว ใช้ไปก็ได้ดั่งใจคิด
อันไอ้ทศพินอสุรี มันนี้ถึงพรหมลิขิต
ว่าแล้วจับพระขรรค์ชวลิต ทรงฤทธิ์เสด็จเข้าพลับพลา ฯ
๏ เมื่อนั้น ฝ่ายทศพินยักษา
ครั้นชมพูพานผู้ศักดา ไปจากลงกาธานี
ทั้งเจ็บทั้งอายทั้งแค้น แสนเทวษร้อนใจดั่งไฟจี่
อนิจจาเสียแรงมีโยธี ล้วนตัวดีนับด้วยสมุทรไท
แต่วานรตนเดียวมันเข้ามา จะช่วยกันจับฆ่าก็ไม่ได้
ยิ่งคิดยิ่งแค้นแน่นใจ ชลนัยน์คลอคลองนองพักตร์
โอ้ว่าครั้งนี้ตัวกู เหมือนตกอยู่ในพวกปรปักษ์
ยิ่งคิดยิ่งน้อยใจนัก ขุนยักษ์ไปเฝ้าพระมารดร ฯ
๏ เมื่อนั้น นวลนางมณโฑดวงสมร
อยู่ในปราสาทอลงกรณ์ บังอรเหลือบแลแปรไป
เห็นพระโอรสเสด็จมา กายาโลหิตหลั่งไหล
เยาวมาลย์ตระหนกตกใจ วิ่งไปรับองค์พระลูกรัก ฯ
๏ จูงกรมายังบัลลังก์อาสน์ อัครราชลูบไล้มิให้หนัก
พินิจพิศดูดวงพักตร์ นงลักษณ์จึ่งกล่าววาจา
เป็นไฉนฉะนี้นะพ่อเอ๋ย ทรามเชยแม่ยอดเสน่หา
จึ่งเจ็บช้ำคลํ้าเขียวทั้งกายา โลหิตติดมาทั้งองค์ ฯ
๏ เมื่อนั้น ทศพินพงศ์ท้าวครรไลหงส์
ชลเนตรคลอเนตรไหลลง กราบบาททูลองค์พระชนนี
วันนี้พระพรตใช้ทหาร ชื่อชมพูพานกระบี่ศรี
เขามาร้องว่าพาที ให้หาลูกนี้ออกไป
ไอ้วานรนั้นอหังการ์ ถ้อยคำเจรจาหยาบใหญ่
ครั้นลูกว่าบ้างก็ขัดใจ มันทำให้ได้อัประมาณ
ขึ้นมาจะลาบาทบงสุ์ ยกพวกจตุรงค์ทวยหาญ
ไปแก้แค้นแทนกรไอ้สาธารณ์ ผลาญเสียให้ม้วยชีวัน ฯ
๏ เมื่อนั้น นวลนางมณโฑสาวสวรรค์
ได้ฟังดั่งใครมาฟาดฟัน ตัวสั่นส้วมกอดพระลูกยา
โอ้ว่าทศพินเจ้าแม่เอ๋ย ทรามเชยไม่ฟังแม่ว่า
เพราะวรณีสูรอสุรา จึ่งมาเป็นเหตุดั่งนี้
ครั้งเมื่อพ่อเจ้าก็เชื่อคำ นางสำมนักขายักษี
ไปลักองค์สีดาเทวี แม่นี้ทูลทัดก็ขัดใจ
จนสิ้นญาติวงศ์พงศา ลงกาเกิดเข็ญดั่งเพลิงไหม้
อันตัวของเจ้าจะออกไป ชิงชัยด้วยน้องพระสี่กร
ดั่งแมงเม่าเข้ากองเพลิงพิษ แม่นี้ร้อนจิตดั่งพิษศร
ว่าพลางโศกาอาวรณ์ บังอรไม่เป็นสมประดี ฯ
๏ เมื่อนั้น ทศพินสุริย์วงศ์ยักษี
เห็นองค์สมเด็จพระชนนี โศกีรํ่าไรไปมา
ยิ่งคิดสลดระทดใจ ชลนัยน์อาบพักตร์ยักษา
กอดบาทสมเด็จพระมารดา ก็ทรงโศกโศกาจาบัลย์ ฯ
๏ แล้วคิดมานะอหังการ กูเป็นวงศ์พรหมานรังสรรค์
สามโลกก็แจ้งอยู่ด้วยกัน จะรักชีวันไปว่าไร
มาตรแม้นตัวตายจะไว้ยศ ให้ปรากฏเกียรติจงได้
คิดแล้วอุตส่าห์ดำรงใจ บังคมไหว้กราบทูลพระมารดา
ความอายความแค้นของลูกนี้ แม้นม้วยชีวีเสียดีกว่า
พระองค์ค่อยอยู่จะขอลา ยกพลโยธาไปราญรอน ฯ
๏ เมื่อนั้น นวลนางมณโฑดวงสมร
ได้ฟังยิ่งแสนอาวรณ์ บังอรจึ่งมีพจมาน
เจ้าจงฟังคำแม่ว่า แก้วตาผู้ยอดสงสาร
พ่ออย่ามานะอหังการ ยกพวกพลหาญไปราวี
อันหมู่อสุราเสนายักษ์ เคยกลัวสิทธิศักดิ์กระบี่ศรี
ก็จะกลับเป็นพวกไพรี น่าที่เจ้าจะม้วยมรณา
จงถอดพิเภกออกเสียก่อน แม่จะอ้อนวอนดีกว่า
ให้พาไปเฝ้าอนุชา เห็นว่าจะรอดชีวัน ฯ
๏ เมื่อนั้น ทศพินสุริย์วงศ์รังสรรค์
ได้ฟังกริ้วโกรธดั่งเพลิงกัลป์ ขบเขี้ยวเคี้ยวฟันสนั่นไป
ผุดลุกขึ้นยืนกระทืบบาท พสุธากัมปนาทหวาดไหว
แผดร้องก้องทั้งปราสาทชัย ควรหรือว่าได้ถึงเพียงนี้
อันพิเภกนั้นเป็นปัจจามิตร คิดจะใคร่ตัดเกล้าเกศี
เสียบไว้กับทวารพระบูรี ให้สาที่ทรยศแก่พงศ์พันธุ์
หากเกรงจะมีนินทา ไปทั่วดินฟ้าสรวงสวรรค์
มาตรแม้นจะม้วยชีวัน จะไหว้มนุษย์นั้นอย่าพึงคิด
บรรดาเกิดมาทั้งแดนไตร ใครไม่พ้นพรหมลิขิต
ถึงเทเวศพรหเมศอันมีฤทธิ์ อย่าคิดว่าจะพ้นมรณา
จะสู้ไปชิงชัยไม่คิดกาย แม้นตายก็ดูประเสริฐกว่า
ว่าแล้วมิได้บังคมลา ก็กลับมาปราสาทอสุรี ฯ
๏ ลดองค์ลงเหนือบัลลังก์รัตน์ ภายใต้เศวตฉัตรเฉลิมศรี
จึ่งมีพจนารถวาที สั่งพระพี่เลี้ยงผู้ร่วมใจ
จงจัดม้ารถคชสาร ทวยหาญเป็นกระบวนบัพใหญ่
พรุ่งนี้เราจะยกออกไป ชิงชัยด้วยมนุษย์วานร ฯ
๏ บัดนั้น จึ่งวรณีสูรชาญสมร
รับสั่งลูกท้าวยี่สิบกร บทจรออกจากพระโรงคัล ฯ
๏ เกณฑ์กองโยธีสี่หมู่ โดยกระบวนพยูห์พลขันธ์
พลเท้าพื้นถือเกาทัณฑ์ ชาญฉกรรจ์เคยการราญรอน
พวกม้าล้วนม้ามโนมัย ลำพองว่องไวดั่งไกรศร
ผู้ขี่ล้วนถือโตมร กรายกรกวัดแกว่งสำแดงฤทธิ์
พวกช้างพื้นช้างชนะศึก กระหึ่มฮึกงวงคว้างาขวิด
ควาญหมอกุมขอชวลิต กวัดแกว่งแสงพิษโพยมพราย
ขุนรถขึ้นรถสำหรับทัพ ถือศรกรกระหยับประลองสาย
ครบกระบวนถ้วนพร้อมไพร่นาย ตั้งรายเพียงพื้นปถพี ฯ
๏ บัดนั้น ฝ่ายหมู่อสุรศักดิ์ยักษี
ต่างตนต่างกระซิบพาที ครั้งนี้ทศพินจะชิงชัย
ทั้งวรณีสูรอสุรา อันจะพ้นมรณาอย่าสงสัย
เรามิได้มีผิดสิ่งใด เห็นไม่มอดม้วยชีวัน
อันหมู่โยธาเสนายักษ์ ทำฮึกฮักสำรวลสรวลสันต์
ไพร่นายสัพยอกหยอกกัน ต่างขันจะเข้าราวี ฯ
๏ เมื่อนั้น ฝ่ายยามลิวันยักษี
กับกันยุเวกอสุรี พี่น้องแจ้งว่าทศพิน
จะยกออกไปรณรงค์ ด้วยน้องพระหริวงศ์ทรงศิลป์
ความกลัวดั่งจะลอดแผ่นดิน อสุรินทร์ก็พากันรีบจร ฯ
๏ ครั้นถึงประณตบทบาท พระชนนีธิราชดวงสมร
ทูลว่าบัดนี้พระสี่กร ผู้ทรงฤทธิรอนดั่งเพลิงกาล
ให้พระพรตพระสัตรุดสององค์ เป็นจอมจตุรงค์ทวยหาญ
ยกพลข้ามพ้นชลธาร ตั้งสถานมรกตคีรี
ใช้วานรหนึ่งเข้ามา ให้หาทศพินยักษี
มันอหังการ์พาที ขุนกระบี่ตบต่อยแล้วกลับไป
อันเราแม่ลูกทั้งสาม จะมีความผิดก็หาไม่
จะพากันม้วยบรรลัย ทำไฉนจะพ้นจากตาย ฯ
๏ เมื่อนั้น นางสุวรรณกันยุมาโฉมฉาย
ได้ฟังทั้งสองลูกชาย สายสวาทจึ่งมีวาจา
อันซึ่งเจ้าว่านี้ดีนัก ลูกรักแม่ยอดเสน่หา
จงลอบออกจากลงกา ไปในเวลาราตรี
หาพญาอนุชิตชัยชาญ แถลงแจ้งการกระบี่ศรี
ให้พาขึ้นเฝ้าพระภูมี เรานี้จะพ้นโทษภัย ฯ
๏ เมื่อนั้น สองกุมารผู้มีอัชฌาสัย
ฟังมารดาว่าก็ต้องใจ บังคมไหว้กับเบื้องบาทา
ออกจากห้องแก้วแพรวพรรณ กุมภัณฑ์เหลียวซ้ายแลขวา
เห็นเงียบสงัดลับตา ก็พากันเหาะไปในราตรี ฯ
๏ ครั้นถึงมรกตสิงขร เห็นพวกนิกรกระบี่ศรี
เป็นเหล่าเหล่านั่งยามตามอัคคี อสุรีก็ตรงเข้าไป
นั่งลงแล้วแจ้งข้อความ แก่ยามพวานนายกองใหญ่
เราออกมาจากเวียงชัย จะเฝ้าพระภูวไนยผู้ศักดา
อันพญาอนุชิตชัยชาญ ยอดทหารพระนารายณ์นาถา
อยู่ไหนจงได้เมตตา ช่วยพาไปให้พบบัดนี้ ฯ
๏ บัดนั้น จึ่งยามพวานกระบี่ศรี
ได้ฟังทั้งสองอสุรี ยินดีก็พากันเข้าไป ฯ
๏ ครั้นถึงประณตบทบงสุ์ องค์พญาอนุชิตทหารใหญ่
แต่สองกุมารชาญชัย บังคมไหว้แล้วแจ้งกิจจา ฯ
๏ บัดนั้น ลูกพระพายผู้มียศถา
ได้ฟังยินดีปรีดา ก็พาไปเฝ้าน้องพระสี่กร ฯ
๏ ครั้นถึงน้อมเศียรบังคมทูล นเรนทร์สูรสุริย์วงศ์ทรงศร
ว่าโอรสอินทรชิตฤทธิรอน ลอบจรออกมาจากธานี
ผู้พี่ชื่อยามลิวัน น้องชื่อกันยุเวกยักษี
แจ้งว่าทศพินอสุรี พรุ่งนี้จะยกออกชิงชัย
ทั้งสองกุมารจะอาสา จับมาถวายให้จงได้
พระองค์ผู้ทรงฤทธิไกร ภูวไนยจงโปรดกุมภัณฑ์ ฯ
๏ เมื่อนั้น พระพรตสุริย์วงศ์รังสรรค์
ฟังลูกพระพายเทวัญ ทรงธรรม์ยินดีปรีดา
ขอบใจทั้งสองสุริย์วงศ์ ซื่อตรงจงรักจะอาสา
เร่งกลับเข้าไปยังพารา อย่าให้สงการาคี
ช่วยกันระวังระไว เอาใจใส่พิเภกยักษี
เกลือกมันจักฆ่าร้าตี อย่าให้มีเหตุเภทพาล ฯ
๏ บัดนั้น ทั้งสองอสุราใจหาญ
รับสั่งน้องพระอวตาร ชุลีลาเหาะทะยานเข้าลงกา ฯ
๏ เมื่อนั้น ฝ่ายทศพินยักษา
บรรทมเหนือแท่นไสยา ตรึกตราที่จะออกไปชิงชัย
อันตัวกูนี้ก็เยาว์นัก หาเคยหักณรงค์สงครามไม่
ครั้นจะใช้ให้เสนาไป ยังพิชัยมลิวันธานี
ทูลองค์สมเด็จพระบิตุราช ให้ทราบเบื้องบาทบทศรี
ทางไกลเห็นจะไม่ทันที ด้วยไพรีนั้นข้ามสมุทรมา
จำเป็นจะยกออกต่อยุทธ์ สัประยุทธ์กว่าจะสิ้นสังขาร์
ให้เป็นเกียรติไว้ในโลกา ไปกว่าจะสิ้นกัปกัลป์
แต่ผุดลุกผุดนั่งไม่ไสยาสน์ จนภาณุมาศเรื่อแรงแสงฉัน
เสด็จจากแท่นแก้วแพรวพรรณ จรจรัลไปสรงวาริน ฯ
๏ เข้าที่ชำระสระสนาน สุคนธ์ธารหอมฟุ้งจรุงกลิ่น
สนับเพลาเครือวงเป็นหงส์บิน ภูษารูปกินรีรำ
ชายไหวชายแครงก้านขด ประดับดวงมรกตเขียวขำ
ฉลององค์ผุดทองพื้นดำ เกราะเกล็ดปะวะหลํ่าสลับพลอย
รัดอกทับทรวงสะอิ้งแก้ว สังวาลวัลย์แสงแววดั่งหิ่งห้อย
ตาบทิศกุดั่นดวงลอย พาหุรัดรักร้อยทองกร
ธำมรงค์เพชรวาวเก้ายอด สอดสิบนิ้วหัตถ์ประภัสสร
มงกุฎแก้วกุณฑลกรรเจียกจร ดอกไม้ทัดอรชรด้วยโกมิน
ห้อยพวงสุวรรณมาลัย ขัดพระขรรค์ชัยแล้วทรงศิลป์
งามคล้ายอินทรชิตอสุรินทร์ ลินลามาเกยมณี ฯ
๏ เมื่อนั้น ยามลิวันกันยุเวกยักษี
จึ่งทูลทศพินอสุรี ซึ่งจะยกโยธีออกชิงชัย
ตัวข้าทั้งสองนี้คิดแค้น แสนเทวษปิ้มเลือดตาไหล
ด้วยมนุษย์อาจองทะนงใจ ฆ่าบิดาให้วายปราณ
ทั้งพระอัยกาฤทธิรงค์ สุริย์วงศ์สุดสิ้นสังขาร
ข้าจะขออาสาเข้ารอนราญ ผลาญพวกไพรีให้มรณา ฯ
๏ เมื่อนั้น ทศพินสิทธิศักดิ์ยักษา
ได้ฟังดั่งอมฤตฟ้า ตบมือสรวลร่าด้วยยินดี
เจ้าก็เป็นโอรสยศยง พระเชษฐาฤทธิรงค์เรืองศรี
สุริย์วงศ์พรหเมศโมลี เรานี้จะร่วมชีวิตกัน
เจ้าจงเป็นปีกซ้ายขวา ตีประดาอย่ายั้งพลขันธ์
จับมนุษย์พี่น้องทั้งสองนั้น หั่นเสียให้ยับกับกร
ว่าแล้วขึ้นรถอลงการ ให้เลิกพลมารชาญสมร
ธงหน้าโบกนำพลากร บทจรออกจากพระบุรี ฯ
๏ รถเอยรถทรง กำกงแก้วประดับสลับสี
เรือนแปรกแอกอ่อนงอนมณี บุษบกตั้งที่บัลลังก์ลอย
สิงห์อัดแอบเรียงเคียงสลับ สุบรรณกางกรจับนาคห้อย
สี่มุขแสงพลามด้วยสีพลอย สูงลอยยอดเยี่ยมโพยมบน
เทียมไกรสรสีห์สี่พัน แผดลั่นเพียงลมพายุฝน
โลทันขับรีบเริงรน เครื่องสูงบังบนเมฆา
ธงทองรองชั้นธงฉาย ธงชัยสามชายนำหน้า
ปี่กลองก้องสนั่นเป็นโกลา โยธาเยียดยัดอัดไป
ไม่เริงรื่นขืนโห่เป็นหลั่นหลั่น จะพร้อมเพรียงเสียงกันก็หาไม่
ช้างม้าตื่นวุ่นทั้งทัพชัย รีบเร่งพลไกรดำเนินจร ฯ
๏ ครั้นมาถึงที่สนามยุทธ์ ให้หยุดตั้งตามเชิงสิงขร
โดยกระบวนพยุห์ครุฑกางกร คอยทัพวานรจะยกมา ฯ
๏ เมื่อนั้น พระพรตสุริย์วงศ์นาถา
เสด็จออกสุวรรณพลับพลา งามสง่าดั่งองค์อมรินทร์
พร้อมด้วยท้าวพญาวานร ชมพูพระนครขีดขิน
หมอบเฝ้าเกลื่อนกลาดดาษดิน พอได้ยินสำเนียงเกรียงไกร
ก็รู้ว่าทศพินอสุรา ยกพลโยธาทัพใหญ่
จะมารณรงค์ชิงชัย ภูวไนยชื่นชมด้วยสมคิด ฯ
๏ จึ่งมีมธุรสพจนารถ บัญชาประกาศประกาศิต
สั่งแก่โอรสพระอาทิตย์ ท่านผู้มีฤทธิ์ชัยชาญ
จงเตรียมโยธาพลากร ให้พร้อมวานรทวยหาญ
เราจะยกออกไปรอนราญ ผลาญอ้ายทศพินอสุรี ฯ
๏ บัดนั้น พระยาไวยวงศากระบี่ศรี
รับสั่งพระองค์ทรงฤทธี ถวายอัญชุลีแล้วออกมา ฯ
๏ ให้อสุรผัดกุมาร คุมพลทหารเป็นทัพหน้า
อันนิลพัทผู้ศักดา เป็นกองขันบัญชาวานร
ศรีชมพูพานชาญชาย เป็นเกียกกายนายพลประจญก่อน
กองหลวงน้องนารายณ์ฤทธิรอน เป็นจอมนิกรโยธี
ถัดมาตั้งให้ทวิพัท เป็นกองยุกกระบัตรกระบี่ศรี
ถัดนั้นวิสันตราวี กองหนุนโยธีทะลวงฟัน
กองหลังรั้งท้ายพลากร ตั้งซึ่งวานรนิลขัน
ปีกซ้ายปีกขวาครบกัน จัดสรรเสร็จสรรพเสนา
เสือป่าแมวมองกองนอก สามหอกเจ็ดหอกแกล้วกล้า
กวัดแกว่งอาวุธเป็นโกลา เริงร่าเพียบพื้นปถพี ฯ
๏ เมื่อนั้น พระพรตพระสัตรุดเรืองศรี
ครั้นได้ศุภฤกษ์สวัสดี เสด็จมาเข้าที่สรงชล ฯ
๏ สองกษัตริย์สระสนานสำราญกาย สุหร่ายแก้วโปรยปรายดั่งสายฝน
ทรงสุคนธารสเสาวคนธ์ ปรุงปนนพมาศชมพูนุท
ต่างสอดสนับเพลาเครือขด รายพลอยมรกตสลับบุษย์
ภูษาต่างสีเชิงครุฑ กรจับนาคยุดหยัดยัน
ชายไหวชายแครงกระหนกหงส์ ฉลององค์พื้นตาดสังเวียนคั่น
ตาบทิศทับทรวงสังวาลวัลย์ ทองกรกุดั่นพาหุรัด
ธำมรงค์เรือนเก็จเพชรเหลือง อร่ามเรืองรุ้งวาบกาบสะบัด
ต่างทรงมงกุฎดอกไม้ทัด กุณฑลแก้วจำรัสกรรเจียกจร
งามทรงงามองค์งามสง่า ขัดพระขรรค์ศักดาแล้วจับศร
ตามกันยุรยาตรนาดกร บทจรมาขึ้นพิชัยรถ ฯ
๏ รถเอยรถทรง กำกงล้วนแก้วมรกต
แอกงอนอ่อนงามช้อยชด ชั้นลดช่อลอยด้วยพลอยราย
ภาพรอบพื้นเรียบระเบียบกัน บุษบกเสาบันบัวหงาย
ห้ายอดสูงเยี่ยมโพยมพราย กาบสอดแก้วลายกระจังบัง
เทียมสินธพสิบอาชาชาติ ขาวสะอ้านดูสะอาดดั่งสีสังข์
สารถีขับแล่นด้วยกำลัง พระสัตรุดนั่งหน้าประนมกร
เครื่องสูงครบสิ่งกระชิงรัตน์ ธงชายแถวฉัตรประภัสสร
ปี่กลองฆ้องขานแตรงอน เสียงสะท้อนสะเทือนพนาวัน
วานรโห่เร้าเอาฤกษ์ เอิกเกริกภพไตรไหวหวั่น
ผงคลีพัดคลุ้มชอุ่มควัน เร่งพวกพลขันธ์ยาตรา ฯ
๏ ครั้นถึงสมรภูมิชัย แลไปเห็นทัพยักษา
ตั้งแน่นตามแนวอรัญวา ผ่านฟ้าให้หยุดโยธี ฯ
๏ แล้วตรัสสั่งลูกวายุบุตร ท่านผู้ฤทธิรุทรเรืองศรี
จงเร่งกองหน้าเข้าราวี ตีทัพอสุรีให้แหลกลาญ ฯ
๏ บัดนั้น อสุรผัดฤทธิไกรใจหาญ
ก้มเกล้ารับรสพจมาน น้องพระอวตารผู้ศักดา
ดีใจดั่งได้มณีรัตน์ ขององค์จักรพรรดินาถา
แล้วนำพหลโยธา ตรงมาหน้าทัพกุมภัณฑ์ ฯ
๏ ครั้นใกล้จึ่งทำสีหนาท กระทืบบาทสะเทือนเลื่อนลั่น
กวัดแกว่งอาวุธเป็นเพลิงกัลป์ แล้วร้องเย้ยหยันด้วยคำพาล
เหวยไอ้ไพนาสุริย์วงศ์ อ้างอวดฤทธิรงค์ว่าแกล้วหาญ
วันนี้ชีวิตจะวายปราณ อหังการเย่อหยิ่งมาชิงชัย
ไม่คิดดูกำลังกายก่อน แต่วานรตนเดียวไม่สู้ได้
เร่งไปมลิวันกรุงไกร บอกพ่อมึงให้มาราวี
สี่เศียรก็จะขาดด้วยแสงศร น้องพระสี่กรเรืองศรี
จะมิได้เมื่อยเท้าโยธี ที่จะยกไปตีมลิวัน
ถ้ามึงยังรักชีวิต จงทิ้งทางทุจริตโมหันธ์
เร่งไปเฝ้าองค์พระทรงธรรม์ ก็จะรอดชีวันไม่วายปราณ ฯ
๏ เมื่อนั้น ทศพินสุริย์วงศ์ใจหาญ
ได้ฟังกริ้วโกรธดั่งเพลิงกาล ขุนมารจึ่งร้องตอบไป
เหม่เหม่ดูดู๋อ้ายลูกลิง ถ้อยคำเย่อหยิ่งหยาบใหญ่
ยกย่องมนุษย์เท่าแมงใย คือใครจะเกรงฤทธา
ตัวกูก็เป็นวงศ์พรหเมศ เลื่องชื่อลือเดชทุกทิศา
ไม่เคยไหว้ใครแต่ไรมา เป็นมหาจรรโลงกุมภัณฑ์
อันพวกมึงเจ้ามึงซึ่งอวดหาญ กูผลาญก็จะม้วยอาสัญ
มิให้รอดถึงเมืองมลิวัน เอ็งอย่าโมหันธ์พาที ฯ
๏ บัดนั้น หลานพระพายผู้ชาญชัยศรี
ได้ฟังกริ้วโกรธดั่งอัคคี ชี้หน้าแล้วตอบด้วยคำพาล
มึงอย่ายกตนให้พ้นพักตร์ อวดศักดิ์สุริย์วงศ์ทะนงหาญ
อันองค์สมเด็จพระอวตาร เป็นเจ้าแก่หมู่มารทั้งลงกา
โปรดให้พระอัยกากู กับแม่เอ็งเป็นคู่เสน่หา
ตัวกูกับมึงพึ่งเกิดมา มิใช่ลูกข้าหรือว่าไร
อัยกาก็เป็นแต่พ่อเลี้ยง รักมึงเพียงลูกในไส้
พระคุณล้ำลบภพไตร ยังควรทำได้ถึงเพียงนี้
หัวมึงจะขาดไม่ทันรู้ ด้วยกรของกูผู้เรืองศรี
อย่าพักอ้างอวดว่าตัวดี เดี๋ยวนี้จะได้เห็นกัน ฯ
๏ เมื่อนั้น ทศพินสุริย์วงศ์รังสรรค์
ได้ฟังขบเขี้ยวเคี้ยวฟัน ตัวสั่นแผดเสียงเกรียงไกร
เหวยเหวยอสุรหมู่มาร บรรดาทวยหาญน้อยใหญ่
เร่งเข้าตีทัพให้ยับไป จับไอ้อสุรผัดมาบัดนี้ ฯ
๏ บัดนั้น ฝ่ายหมู่ทวยหาญยักษี
ได้ฟังทศพินอสุรี ให้เข้าตีทัพวานร
ความกลัวดั่งหมู่มฤคชาติ เคยแพ้อำนาจไกรสร
ครั้นเห็นอสุรผัดฤทธิรอน หมู่นิกรโยธีก็ปรีดา
ทำเป็นกวัดแกว่งอาวุธ ดั่งจะเข้าสัประยุทธ์เข่นฆ่า
ขบฟันให้แล้วกลับหลังมา วิ่งเข้าในป่าพนาลี ฯ
๏ บัดนั้น อสุรผัดผู้ชาญชัยศรี
เห็นพวกพหลโยธี วิ่งแยกแตกหนีพัลวัน
ตบมือสำรวลแล้วร้องเย้ย เหวยเจ้าลงกาเขตขัณฑ์
โยธานับสมุทรแน่นนันต์ พากันไปไหนไม่ราญรอน ฯ
๏ เมื่อนั้น ทศพินกุมารชาญสมร
ยิ่งกริ้วโกรธพิโรธดั่งไฟฟอน แกว่งศรกระทืบบาทา
เหวยเหวยไอ้ลูกเดียรัจฉาน กูจะผลาญให้ม้วยสังขาร์
ว่าแล้วน้าวหน่วงด้วยศักดา อสุราก็ผาดแผลงไป ฯ
๏ เป็นศรร่อนอยู่ในอากาศ เกลื่อนกลาดไม่นับเล่มได้
ให้เสียงสำเนียงเกรียงไกร ล้อมไล่อสุรผัดเป็นโกลี ฯ
๏ บัดนั้น หลานพระพายผู้ชาญชัยศรี
โลดโผนโจนไปด้วยฤทธี รวบศรอสุรีซึ่งแผลงมา ฯ
๏ ไว้ได้ในกำหัตถ์สิ้น อสุรินทร์สำรวลสรวลร่า
เหวยเหวยดูก่อนอ้ายพาลา นี่เป็นอาวุธของผู้ใด
กูพิศดูเอ็งเห็นครึ่งตัว จะมีเงาหัวก็หาไม่
ว่าพลางหักศรด้วยว่องไว ก็โยนไปให้ทันที
แล้วโจนขึ้นรถกุมภัณฑ์ ถีบถูกโลทันสารถี
รถทรงหักลงไม่สมประดี ไล่ตีทศพินอสุรา ฯ
๏ เมื่อนั้น ลูกท้าวทศพักตร์ยักษา
รับรองป้องปัดไปมา อสุราเผ่นโผนเข้าชิงชัย ฯ
๏ ต่างตีต่างจับกันสับสน ต่างตนหาลดกรไม่
กลับกลอกเคล่าคล่องว่องไว ต่างหนีต่างไล่พัลวัน ฯ
๏ บัดนั้น อสุรผัดฤทธิแรงแข็งขัน
รบรุกคลุกคลีตีประจัญ ยืนยันโถมทะยานเข้าราญรอน ฯ
๏ เท้าซ้ายนั้นเหยียบเข่าขวา มือคว้าชิงได้คันศร
ตีต้องลูกท้าวยี่สิบกร ล้มกับดินดอนด้วยฤทธี ฯ
๏ บัดนั้น โอรสอินทรชิตสองศรี
หมายขยับจะจับอสุรี ได้ทีก็โผนโจนมา ฯ
๏ ผู้พี่นั้นจับแขนซ้าย น้องชายนั้นจับแขนขวา
ฝ่ายอสุรผัดผู้ศักดา โลดโผนโจนมาด้วยว่องไว
จับจิกเกศวรณีสูร ผู้ประยูรพี่เลี้ยงนั้นได้
ทั้งสามอสุรีก็ดีใจ พาเข้าไปถวายทันที ฯ
๏ เมื่อนั้น พระพรตทรงสวัสดิ์รัศมี
ครั้นมีชัยได้ราชไพรี ยินดีด้วยสมอารมณ์คิด
พักตร์ผ่องดั่งดวงจันทรา จึ่งมีบัญชาประกาศิต
ดูก่อนโอรสพระอาทิตย์ ท่านผู้มีฤทธิ์เกรียงไกร
อันไอ้ทศพินนี้คิดคด กับพี่เลี้ยงเป็นขบถโทษใหญ่
จงพันธนาให้มั่นไว้ จะได้ไถ่ถามเอาพวกพาล
ฝ่ายอสุรผัดฤทธิรงค์ จงเข้าไปลงการาชฐาน
กับโอรสอินทรชิตชัยชาญ ถอดพิเภกขุนมารออกมา
สั่งแล้วให้เลิกพลากร เสนาวานรซ้ายขวา
โห่สนั่นลั่นเลื่อนโลกา คืนไปพลับพลารูจี ฯ
๏ บัดนั้น อสุรผัดผู้ชาญชัยศรี
กับยามลิวันอสุรี กันยุเวกผู้ปรีชาชาญ
ครั้นสองสมเด็จพระวรนุช เลิกพวกพลยุทธ์ทวยหาญ
ก็พาหมู่พหลพลมาร เข้ายังราชฐานลงกา ฯ
๏ ครั้นถึงจึ่งตรงเข้าไป ตรุใหญ่ที่จำท้าวยักษา
กราบลงกับเบื้องบาทา องค์พระอัยกาแล้วโศกี ฯ
๏ ทูลว่าหลานนี้ไปเฝ้า พระนารายณ์เป็นเจ้าเรืองศรี
ให้พระพรตพระสัตรุดธิบดี เป็นจอมโยธีมาชิงชัย
จับตัวทั้งสองไอ้ทรยศ ซึ่งเป็นขบถนั้นได้
บัดนี้พระองค์ทรงฤทธิไกร ใช้ให้มาถอดพระอัยกา
ทูลแล้วก็เข้าปลดเปลื้อง ซึ่งเครื่องจำจองทั้งห้า
ออกสิ้นให้พ้นพันธนา องค์พระอัยกาธิบดี ฯ
๏ เมื่อนั้น ท้าวทศคิริวงศ์ยักษี
ครั้นเครื่องจำพ้นจากอินทรีย์ ด้วยเดชพระตรีภูวไนย
มีความชื่นชมเป็นพ้นคิด ดั่งเสียชีวิตแล้วเกิดใหม่
ก็ส้วมสอดกอดองค์นัดดาไว้ พ่อคือดวงใจนัยนา
ตาต้องทารกรรมตรำตราก แสนลำบากปิ้มสิ้นสังขาร์
หากได้เจ้าผู้ปรีชา หาไม่จะม้วยชีวัน
ครั้งเมื่อมหาบาลมาราวี เสียทีปิ้มชีพอาสัญ
หากว่าบิดาเจ้ามาทัน ช่วยตาโรมรันจึ่งมีชัย
พ่อลูกมีคุณแก่ตานัก ทั่วทั้งไตรจักรไม่เปรียบได้
ว่าแล้วพาหลานผู้ร่วมใจ ไปยังปราสาทชัยรัตนา ฯ
๏ บัดนั้น ฝ่ายเจ้าพนักงานพระภูษา
ปโรหิตชีพราหมณ์พฤฒา เสนาข้าเฝ้าบรรดามี
แจ้งว่าพระองค์ทรงนคเรศ เสด็จมานิเวศน์เฉลิมศรี
ต่างตนชื่นชมยินดี ก็วิ่งมาอึงมี่พร้อมกัน ฯ
๏ ครั้นถึงน้อมเศียรบังคมบาท พระพงศ์พรหมธิราชรังสรรค์
อยู่ในที่ท้องพระโรงคัล แน่นนันต์เกลื่อนกลาดดาษดา ฯ
๏ เมื่อนั้น ท้าวทศคิริวงศ์ยักษา
จึ่งชำระสระสรงกายา ทรงเครื่องรัตนาอาภรณ์
แล้วจึ่งเสด็จลีลาศ จากปราสาทเนาวรัตน์ประภัสสร
พร้อมหมู่มาตยาพลากร บทจรออกจากธานี ฯ
๏ ครั้นถึงกองทัพพลับพลา แทบมหามรกตคิรีศรี
กับหลานรักผู้ร่วมชีวี ไปยังที่เฝ้าพระทรงธรรม์ ฯ
๏ น้อมเศียรประณตบทบงสุ์ น้องพระหริวงศ์รังสรรค์
ท่ามกลางทหารชาญฉกรรจ์ กุมภัณฑ์คอยฟังพระบัญชา ฯ
๏ เมื่อนั้น พระพรตสุริย์วงศ์นาถา
ครั้นเห็นพิเภกออกมา ผ่านฟ้าชื่นชมยินดี
จึ่งมีบรรหารอันสุนทร ดูก่อนพญายักษี
ท่านเป็นโหราตัวดี ดั่งหนึ่งว่ามีทิพญาณ
รอบรู้ปัจจุบันอนาคต กำหนดด้วยปรีชาหาญ
ไกลใกล้เห็นสิ้นทุกประการ ในสุธาธารไม่เทียมทัน
เหตุไฉนจึ่งเลี้ยงไอ้ลูกงู ไม่รู้ว่าชีวาจะอาสัญ
หากว่าอสุรผัดกุมภัณฑ์ มันไปทูลแจ้งกิจจา
องค์พระหริวงศ์ทรงเดช โปรดเกศพญายักษา
ให้เราพี่น้องยกมา รณรงค์เคี่ยวฆ่าระงับภัย
อันทศพินอสุรี กับวรณีสูรก็จับได้
บัดนี้จำมั่นมันไว้ จะให้สืบสาวเอาพวกพาล ฯ
๏ เมื่อนั้น พิเภกผู้ปรีชาหาญ
ยอกรสนองพจมาน น้องพระอวตารผู้ศักดา
ข้าบาทนี้เป็นคนหลง งวยงงด้วยความเสน่หา
สำคัญว่าบุตรในอุรา จึ่งเคืองบาทาพระทรงฤทธิ์
ให้ต้องกรีพวกพลพลากร ยกมาราญรอนนั้นโทษผิด
ใหญ่หลวงถึงสิ้นชีวิต หากพระจักรกฤษณ์ปรานี
จึ่งได้รอดชีพชีวา คงอยู่เป็นข้าบทศรี
พระคุณลํ้าฟ้าธาตรี ไม่มีสิ่งซึ่งจะเทียมทัน ฯ
๏ เมื่อนั้น พระพรตสุริย์วงศ์รังสรรค์
ได้ฟังพญากุมภัณฑ์ จึ่งมีพระบัญชาการ
อันซึ่งสมเด็จพระเชษฐา ให้ยกโยธาทวยหาญ
มาปราบอสูรหมู่มาร ตามวงศ์อวตารเลิศไกร
ความเราแสนโสมนัสนัก ดั่งเอาแก้วพญาจักรมายื่นให้
มิได้คิดแก่ยากลำบากใจ จะไว้เกียรติไปชั่วกัลปา
ตรัสแล้วสั่งน้องพาลี จงเอาวรณีสูรยักษา
กับไอ้ทศพินอสุรา มาพิจารณาเอาพวกมัน ฯ
๏ บัดนั้น สุครีพลูกพระสุริย์ฉัน
รับสั่งพระพงศ์เทวัญ บังคมคัลรีบออกมาทันที ฯ
๏ จึ่งสั่งวานรตำรวจใน ให้เอาทศพินยักษี
กับวรณีสูรอสุรี มาผูกเข้าที่หน้าพระลาน ฯ
๏ บัดนั้น ตำรวจลิงนายใหญ่ใจหาญ
ทั้งราชมัลนครบาล เอาตัวสองขุนมารเข้าคา
ผูกเท้าผูกเอวเฆี่ยนขับ บีบมือบีบกระหมับยักษา
ขันชะเนาะเคาะเตือนไปมา บ้างขู่บ้างด่าไม่อาลัย ฯ
๏ บัดนั้น วานรเสมียนนายใหญ่
ตั้งกระทู้ขู่ถามความใน เหวยไอ้ทศพินอสุรี
อันลงกาเป็นเชลยเบื้องบาท พระนารายณ์ธิราชเรืองศรี
ให้พิเภกกับมณโฑเทวี ขึ้นผ่านธานีสวรรยา
แต่ตัวของเอ็งยังไม่เกิด จนกำเนิดจำเริญใหญ่กล้า
เป็นไฉนจึ่งว่าใช่บิดา ข้อนี้รู้มาแต่แห่งใด
ซึ่งว่าจักรวรรดิเป็นสหาย ทศกัณฐ์ผู้ตายใครบอกให้
เอ็งจึ่งบังอาจไม่เกรงภัย ลอบไปนำทัพมารอนราญ
จับพิเภกใส่ตรุจำจอง ตัวขึ้นครองลงการาชฐาน
เสด็จมาให้หาจะถามการ มึงยังฮึกหาญเจรจา
อันพวกเพื่อนสมรู้ร่วมคิด อย่าปกปิดมากน้อยให้เร่งว่า
ถ้ามิบอกจะเฆี่ยนอสุรา ไปกว่าจะสิ้นชีวี ฯ
๏ เมื่อนั้น จึ่งทศพินยักษี
เจ็บปวดรวดร้าวทั้งอินทรีย์ อสุรีก็ให้การไป
เดิมข้าเที่ยวเล่นสวนขวัญ วรณีสูรนั้นเป็นผู้ใหญ่
ทำร้องไห้หัวร่อไยไพ สงสัยไถ่ถามจึ่งบอกมา
ว่าบิดาข้าชื่อทศพักตร์ พิเภกเป็นน้องรักยักษา
จะใคร่ได้สมบัติในลงกา ไปพาศึกมาราวี
ฆ่าญาติวงศ์พงศ์พันธุ์ ทั้งท้าวทศกัณฐ์ยักษี
จึ่งได้ขึ้นผ่านธานี เป็นปิ่นอสุรีในเวียงชัย
ตัวข้าเกิดมาเป็นชาย ความแค้นความอายไม่อดได้
พี่เลี้ยงจึ่งนำเข้าไป ยังกรุงไกรมลิวันพารา
รู้กันแต่สองเป็นคู่คิด โดยสัจสุจริตไม่มุสา
โทษผิดชีวิตถึงมรณา ตามแต่เมตตาปรานี ฯ
๏ บัดนั้น ฝ่ายนายเสมียนกระบี่ศรี
จึ่งเอาคำทศพินอสุรี สอบวรณีสูรทันใด
บัดนี้เจ้าเอ็งซัดถึง ว่ามึงเป็นต้นเหตุใหญ่
ยุยงแนะนำทุกสิ่งไป จึ่งได้หน่ายแหนงแคลงกัน
จนถึงเกิดเข็ญเข่นฆ่า เพราะวาจามึงไอ้โมหันธ์
ผู้อื่นไม่มีติดพัน คิดกันกับเอ็งแต่เดิมที
ถามพลางให้เตือนกระทุ้งไม้ ยังจริงหรือไม่ไอ้ยักษี
จงเร่งให้การไปบัดนี้ หาไม่ชีวีจะมรณา ฯ
๏ บัดนั้น จึ่งวรณีสูรยักษา
ขบฟันกลั้นใจอยู่กับคา นิ่งเสียไม่ว่าประการใด
ครั้นต้องเคาะต้องเตือนเป็นหลายหน สุดกำลังที่จะทนทานได้
จึ่งร้องจริงแล้วทุกสิ่งไป ขอท่านจงไว้ชีวัน ฯ
๏ บัดนั้น ลูกพระสุริยารังสรรค์
ได้ความทั้งสองกุมภัณฑ์ ก็พากันมาเฝ้าทันที ฯ
๏ ครั้นถึงประณตบทบงสุ์ น้องพระหริวงศ์เรืองศรี
ก็ทูลคำตามอสุรี ถ้วนถี่แต่ต้นความมา ฯ
๏ เมื่อนั้น พระพรตสุริย์วงศ์นาถา
ได้ฟังลูกพระสุริยา จึ่งมีบัญชาไปทันใด
อันถ้อยคำทั้งสองอสุรี มันให้การนี้หาจริงไม่
ครั้นจะแคะไค้ไล่เลียงไป นัยจะถึงมณโฑแม่มัน
ความนี้จะยกให้องคต กับท้าวทศคิริวงศ์รังสรรค์
จงเร่งเอาสองกุมภัณฑ์ ไปตระเวนแล้วฟันเสียวันนี้ ฯ
๏ บัดนั้น สุครีพพิเภกยักษี
ก้มเกล้ารับราชวาที ถวายอัญชุลีแล้วออกมา ฯ
๏ จึ่งให้อสุราพานรินทร์ คุมตัวทศพินยักษา
กับวรณีสูรอสุรา ไปทำตามบัญชาพระทรงธรรม์ ฯ
๏ บัดนั้น องครักษ์จักรนารายณ์แข็งขัน
รับคำนำสองกุมภัณฑ์ พากันเข้ายังเวียงชัย ฯ
๏ ครั้นถึงตีฆ้องให้ร้องขาน ประจานไปตามถนนใหญ่
บ้างตีบ้างเตือนเนื่องไป มิได้เมตตาปรานี ฯ
๏ เมื่อนั้น ทศพินสุริย์วงศ์ยักษี
กับพี่เลี้ยงผู้ร่วมชีวี สุดที่จะทนอาญา
ครั้นเจ็บก็จำร้องไป ใครใครอย่าดูเยี่ยงข้า
กระบถต่อเบื้องบาทา องค์พระจักราอวตาร
ไปนำทัพจักรวรรดิอสุรี มาตีเอาลงการาชฐาน
จับพญาพิเภกขุนมาร ใส่ตรุประจานจำไว้ ฯ
๏ บัดนั้น ชายหญิงชาวเมืองน้อยใหญ่
เห็นเขาพาทศพินตระเวนไป เลือดไหลหยดย้อยทั้งกายา
วิ่งวุ่นมาดูสับสน สองข้างแถวถนนซ้ายขวา
ที่รักก็ดูไม่เต็มตา แสนเวทนาเป็นสุดคิด
ที่ชังก็ว่าสาแก่ใจ ใครใช้ให้ทำความผิด
จะพาเราตายวายชีวิต สิ้นทั้งญาติมิตรบรรดามี ฯ
๏ เมื่อนั้น ฝ่ายทศพินยักษี
เจ็บชํ้าลำบากแสนทวี กระบี่พาเที่ยวตระเวนไป
แลเห็นปราสาทพระมารดร ยอกรนบนิ้วประนมไหว้
ชลเนตรคลอเนตรถอนใจ อาลัยรำพันโศกา
โอ้ว่าสมเด็จพระแม่เจ้า ผู้บังเกิดเกล้าเกศา
บำรุงเลี้ยงลูกแต่เยาว์มา จนใหญ่กล้ามิให้อนาทร
พระคุณลํ้าฟ้าสุธาธาร ยิ่งสุเมรุจักรวาลสิงขร
ยังมิได้แทนคุณพระมารดร มาจำจรจากบาทอนาถนัก
อยู่หลังจะตั้งแต่โหยไห้ อาลัยถึงลูกเพียงอกหัก
จะแสนทุกข์แสนเทวษด้วยความรัก ชลนัยน์นองพักตร์ไม่วายวัน
บุญน้อยมิได้ฉลองบาท มาสุดสิ้นชีวาตม์อาสัญ
ดั่งเดือนดับลับสิ้นแสงจันทร์ นับวันจะเปลี่ยวเปล่าตา
นิจจาเอ๋ยพอได้กราบบทศรี พระชนนีหน่อยหนึ่งก็ไม่ว่า
ถึงตายก็ตามแต่เวรา รํ่าพลางโศกาแล้วเดินไป ฯ
๏ บัดนั้น เพชฌฆาตวานรนายใหญ่
ครั้นตระเวนไปรอบเวียงชัย ก็ตัดเศียรเสียบไว้ริมทวาร ฯ
๏ เมื่อนั้น นางมณโฑผู้ยอดสงสาร
แจ้งว่าโอรสบรรลัยลาญ เยาวมาลย์ครวญครํ่ารำพัน ฯ
๏ โอ้ว่าทศพินเจ้าแม่เอย ทรามเชยยอดรักเฉลิมขวัญ
เสียแรงอุ้มท้องประคองครรภ์ ถนอมเลี้ยงทุกวันจนใหญ่มา
พระบิดาสวรรคตแล้ว ได้เห็นหน้าลูกแก้วเสน่หา
ค่อยสบายคลายทุกข์ทุกเวลา อนิจจาควรหรือมาจำไกล
ทิ้งแม่ไว้แต่ผู้เดียว เปล่าเปลี่ยวดิ้นโดยโหยไห้
จะวิโยคโศกแสนอาลัย ตรอมใจถึงเจ้าไม่เว้นวัน
เหตุนี้เดิมทีก็ได้ห้าม ไม่ฟังความขืนคิดด้วยโมหันธ์
เชื่ออ้ายพี่เลี้ยงอาธรรม์ จึ่งต้องฟันเศียรเสียบไว้ดั่งนี้
เสียแรงเป็นวงศ์พรหเมศ เทวาเกรงเดชทุกราศี
เมื่ออินทรชิตพี่เจ้าไปต่อตี ก็สิ้นชีวีในเมฆา
มีผู้ไปรับเศียรไว้ มิให้ตกจากเวหา
นี่มาต้องประจานเวทนา ดั่งว่าชาติเชื้อจัณฑาล
ตั้งใจจะฝากผีเจ้า ขวัญข้าวแม่ยอดสงสาร
รํ่าพลางข้อนทรวงเยาวมาลย์ โศกาปานสิ้นชีวันฯ
๏ เมื่อนั้น พระพรตสุริย์วงศ์รังสรรค์
ครั้นเสร็จสังหารกุมภัณฑ์ ทรงธรรม์มีราชบัญชา
ตรัสสั่งท้าวทศคิริวงศ์ ผู้ดำรงพิภพยักษา
เราจะไปมลิวันพารา เข่นฆ่าจักรวรรดิฤทธิรอน
อันเป็นเสี้ยนศึกต่อเบื้องบาท พระนารายณ์ธิราชทรงศร
จงหาศุภฤกษ์สถาวร ที่จะยกนิกรโยธี ฯ
๏ เมื่อนั้น ท้าวทศคิริวงศ์ยักษี
ก้มเกล้ารับสั่งด้วยยินดี อสุรีก็จับกระดานมา
คำนูญคูณหารขับไล่ สอบใส่ด้วยดวงพระชันษา
ได้ฤกษ์จัตุรงค์ยาตรา เป็นมหามงคลประเสริฐนัก
จึ่งน้อมเศียรเกล้าบังคมทูล นเรนทร์สูรสุริย์วงศ์ทรงจักร
อีกสามวันพระจันทร์จะถึงลัคน์ เสาร์พักราศีมังกร
ยายีนั้นมีกำลังหาญ ดั่งเดชพระกาลชาญสมร
ขอเชิญพระองค์เสด็จจร จะถาวรมีชัยแก่ไพรี ฯ
๏ เมื่อนั้น พระพรตทรงสวัสดิ์รัศมี
ได้ฟังชื่นชมยินดี จึ่งมีพจนารถโองการ
ดูก่อนลูกพระทินกร จงจัดวานรทวยหาญ
ฝ่ายเจ้าลงกาปรีชาชาญ ก็เกณฑ์พวกพลมารให้พร้อมกัน ฯ
๏ บัดนั้น พิเภกสุครีพคนขยัน
รับสั่งพระองค์วงศ์เทวัญ ถวายบังคมคัลแล้วออกมา ฯ
๏ สุครีพก็จัดทวยหาญ ให้ลูกพระกาลเป็นทัพหน้า
เลือกเหล่าอสูรในลงกา เป็นเสือป่านำทางมลิวัน
อันองคตโอรสพาลี คุมกระบี่นิกรเป็นกองขัน
หนักไหนให้เข้าทะลวงฟัน โรมรันหักโหมโจมยุทธ์
ถัดมาถึงกองเกียกกาย นายคือคำแหงวายุบุตร
กองหลวงล้วนมีฤทธิรุทร กวัดแกว่งอาวุธดั่งเปลวไฟ
ยุกกระบัตรนั้นศรีชมพูพาน กองหนุนสุรการเป็นนายใหญ่
ฝ่ายเจ้าลงกากรุงไกร ให้สองโอรสอินทรชิต
เป็นกองหลังรั้งท้ายโยธา อสุราแน่นนันต์อกนิษฐ์
ตั้งโดยกระบวนตามทิศ คอยพระทรงฤทธิ์เสด็จจร ฯ
๏ เมื่อนั้น พระพรตสุริย์วงศ์ทรงศร
กับพระสัตรุดฤทธิรอน กรายกรไปสรงวาริน ฯ
๏ สนานกายสายสินธุ์สุหร่ายมาศ สุคนธ์ธารบุปผชาติจรุงกลิ่น
สนับเพลารายพลอยโกมิน ช่อเชิงนาคินทร์สังเวียนวง
ภูษาต่างสีท้องพัน ฉลุลายเครือวัลย์กระหนกหงส์
ชายไหวชายแครงรูปภุชงค์ ฉลององค์ตาดริ้วสุพรรณพราย
ตาบทิศทับทรวงดวงประพาฬ สังวาลมรกตสามสาย
สะอิ้งแก้วรัดองค์จำหลักลาย พาหุรัดนาคกลายทองกร
ต่างทรงธำมรงค์เรือนเก็จ มงกุฎเพชรจำรัสประภัสสร
กุณฑลแก้วมาลัยกรรเจียกจร ดอกไม้ทัดอรชรประดับกรรณ
งามองค์งามทรงงามศักดิ์ งามพักตร์เพียงเทพรังสรรค์
สองพระองค์ทรงศรจรจรัล มาขึ้นรถสุวรรณพรรณราย ฯ
๏ รถเอยรถแก้ว แล้วด้วยเนาวรัตน์จำรัสฉาย
ดุมวงกงกำจำหลักลาย แปรกเรือนทูบท้ายกระหนกบัง
ชั้นลดบดเหลี่ยมบัลลังก์รัตน์ ครุฑแอบสิงห์อัดช่อตั้ง
บุษบกเพชรพรายรายกระจัง เสาแก้วกาบบังกระจังงอน
ห้ายอดงามแม้นวิมานอินทร์ เทียมสินธพสี่ดั่งไกรสร
พระสัตรุดนั่งหน้าประนมกร สารถีขับจรดั่งลมพาน
เครื่องสูงบังแทรกชุมสาย ธงชัยธงชายธงฉาน
แตรงอนแตรฝรั่งกังสดาล ปี่ฆ้องกลองขานประสานกัน
ยักษ์ลิงเดินเหล่าหมวดกอง พลเร้าโห่ร้องแผ่นดินลั่น
ไชยามโบกธงเป็นสำคัญ รีบเร่งพลขันธ์ดำเนินไป ฯ
๏ เดินทางหว่างทุ่งวุ้งป่า ข้ามห้วยเหวผาเนินไคล
เร่งรัดพหลพลไกร ร้อนแรมมาในพนาลี ฯ
๏ เมื่อนั้น ท้าวทศคิริวงศ์ยักษี
ยอกรทูลน้องพระจักรี มานี้ใกล้ด่านมลิวัน
องค์ท้าวจักรวรรดิชัยชาญ ให้ทหารสองนายแข็งขัน
ตั้งพิธีน้ำกรดไฟกัลป์ สองชั้นกั้นทางไปมา
พระองค์จงหยุดทัพไว้ พักพวกพลไกรซ้ายขวา
คิดการหักด่านอสุรา จึ่งยกโยธาดำเนินจร ฯ
๏ เมื่อนั้น พระพรตสุริย์วงศ์ทรงศร
ได้ฟังน้องท้าวยี่สิบกร ภูธรให้หยุดพลไกร ฯ
๏ บัดนั้น พญาสุครีพทหารใหญ่
จึ่งกะเกณฑ์กันตั้งพลับพลาชัย ที่ชายไพรใกล้เชิงบรรพตา ฯ
๏ เมื่อนั้น พระพรตสุริย์วงศ์นาถา
จึ่งชวนพระสัตรุดอนุชา ขึ้นยังพลับพลารูจี ฯ
๏ มาจะกล่าวบทไป ถึงท้าวจักรวรรดิยักษี
เสวยสุขสวรรยาธานี เป็นจรรโลงโมลีมลิวัน
ราตรีเข้าที่ไสยาสน์ เหนืออาสน์พรรณรายฉายฉัน
พร้อมหมู่พระสนมกำนัล ดั่งดาวล้อมจันทร์ในอัมพร
บันดาลให้ร้อนรุ่มกลุ้มจิต เพียงหนึ่งต้องพิษแสงศร
จนเวลาใกล้รุ่งทินกร ภูธรก็เคลิ้มหลับไป ฯ
๏ ฝันว่าลูกม้าสินธพ เลิศลบมีตระกูลสูงใหญ่
พญามารเลี้ยงไว้ในเวียงชัย ไฟไหม้ปลายหางเข้ามา
วางวิ่งวกเวียนเหียนหัน จนเพลิงนั้นติดองค์ยักษา
ลามไหม้เศวตฉัตรรัตนา ร้อนแรงแสงกล้าดั่งไฟกาล
ยังมีเทพบุตรสององค์ ทรงครุฑบินมาแต่อีสาน
โฉบจิกเศียรเกล้าพญามาร แล้วพาผ่านไปเบื้องปัจฉิมทิศ
บรรดามิตรสหายแลวงศา กายาล้วนเปลวเพลิงติด
บรรดาโยธาที่ใช้ชิด ก็ต้องพิษเพลิงสิ้นทั้งไพร่นาย ฯ
๏ ครั้นฟื้นตื่นจากไสยาสน์ ให้หวั่นหวาดตะลึงใจหาย
เสโทซึมซ่านทั่วกาย ดั่งหนึ่งต้องอายอัคคี
พอพระสุริยาไขแสง เรื่อแรงจำรัสรัศมี
สระสรงทรงเครื่องรูจี เสด็จออกยังที่พระโรงคัล ฯ
๏ ลดองค์ลงเหนือบัลลังก์รัตน์ ภายใต้เศวตฉัตรฉายฉัน
พร้อมหมู่มาตยากุมภัณฑ์ บังคมคัลเกลื่อนกลาดดาษไป
จึ่งมีพระราชบรรหาร แก่โหราจารย์ผู้ใหญ่
คืนนี้ใกล้รุ่งอโณทัย หลับไปในที่ไสยา
ให้บังเกิดสุบินนิมิต อัศจรรย์วิปริตหนักหนา
เล่าไปแต่ต้นจนปลายมา โดยฝันพญาอสุรี ฯ
๏ บัดนั้น จึ่งขุนโหราทั้งสี่
รับสั่งพระองค์ทรงธรณี ชุลีกรแล้วพิเคราะห์ไป
ก็แจ้งว่าเป็นอัปมงคล จะเกิดจลาจลข้าศึกใหญ่
จึ่งกราบทูลด้วยปรีชาไว ซึ่งในสุบินว่าไฟกาล
ไหม้หางลูกม้าสินธพ อันเลี้ยงไว้ในพิภพราชฐาน
ลามถึงเศวตฉัตรชัชวาล จะเกิดการวิบัติอันตราย
แก่พระองค์ผู้ทรงสวรรยา สุริย์วงศ์พงศามิตรสหาย
โยธาข้าทหารจะล้มตาย วุ่นวายเดือดร้อนทั้งธานี
เพราะด้วยกุมารมาอาศัย ในใต้ละอองบทศรี
อันสองเทวบุตรผู้ฤทธี ขี่พญาครุฑผ่านโพยมมา
จะได้แก่หมู่อรินราช อันมีอำนาจแกล้วกล้า
ยกพวกพหลโยธา มาเคี่ยวฆ่าจนถึงพระนคร ฯ
๏ เมื่อนั้น ท้าวจักรวรรดิชาญสมร
ได้ฟังโหราพยากรณ์ ภูธรตะลึงทั้งอินทรีย์
จึ่งคิดว่าอันกุมารทรงยศ ชะรอยทศพินยักษี
ผู้ผ่านลงกาธานี น่าที่จะเกิดเภทภัย
คิดแล้วจึ่งมีบรรหาร สั่งเสนามารผู้ใหญ่
ตัวเอ็งจงรีบออกไป ยังเชิงไกรลาสบรรพตา
นิมนต์พระปรเมศดาบส ผู้ทรงพรตญาณฌานกล้า
ว่ากูให้เชิญเข้ามา แต่ในเพลาวันนี้ ฯ
๏ บัดนั้น สุพินสันอำมาตย์ยักษี
รับสั่งพระองค์ทรงธรณี ถวายอัญชุลีแล้วเหาะไป ฯ
๏ ครั้นถึงยอกรมัสการ พระมหาอาจารย์ผู้ใหญ่
แจ้งว่าพระองค์ทรงภพไตร ให้นิมนต์เข้าไปยังพารา ฯ
๏ เมื่อนั้น พระปรเมศอาจารย์ฌานกล้า
ได้ฟังมหาเสนา ลุกขึ้นฉวยผ้าพันกาย
หมวดมุ่นชฎาห่อเกล้า คว้าได้ไม้เท้าประคำหาย
ค้นหาอุตลุดวุ่นวาย บริขารกระจายทั้งกุฎี
สุพินสันร้องเตือนเป็นหลายหน นิมนต์เร็วเถิดพระฤๅษี
ตกใจฉวยได้พัชนี ก็พาอสุรีเหาะมา ฯ
๏ ครั้นถึงนิเวศน์วังสถาน ก็ลนลานลงจากเวหา
ขึ้นยังปราสาทรัตนา นั่งใกล้พญากุมภัณฑ์ ฯ
๏ เมื่อนั้น องค์ท้าวจักรวรรดิรังสรรค์
ยอกรมัสการพระนักธรรม์ แล้วเล่าความฝันแต่ต้นไป
โยมให้โหราทำนาย ทายว่าจะเกิดศึกใหญ่
พระองค์ผู้ทรงปรีชาไว จะเห็นกระไรที่ร้ายดี ฯ
๏ เมื่อนั้น พระปรเมศมหาฤๅษี
จึ่งพิเคราะห์นิมิตอสุรี ก็แจ้งสิ้นถ้วนถี่ด้วยปัญญา
แล้วดูตำราทำนายฝัน ก็ต้องกันตามคำโหรว่า
พิเคราะห์ไปในดวงพระชะตา เห็นชันษาต้องฆาฏลัคน์จันทร์
พระเคราะห์ใหญ่เข้าเรือนไพรีสิ้น ถึงอมรินทร์ก็ไม่พ้นอาสัญ
จึ่งถวายพระพรแก่กุมภัณฑ์ ทรงธรรม์อย่าร้อนฤทัย
อันในสุบินนิมิตนี้ เป็นที่ทำนายข้างศึกใหญ่
เห็นจะเกิดยุทธ์ชิงชัย พวกภัยนั้นมีกำลังนัก
พระองค์ก็ทรงปรีชาชาญ จงดำริการให้แน่นหนัก
เอาไมตรีผ่อนผูกด้วยความรัก เห็นจักศรีสวัสดิ์สถาวร
ทั้งรูปก็จะช่วยภูวไนย ให้ได้ความสุขสโมสร
ด้วยกำลังเมตตาเป็นอาภรณ์ ระงับร้อนภัยที่จะมีมา
ว่าแล้วจึ่งองค์พระนักธรรม์ สรรเอาแต่ยอดคาถา
หัวใจกอข้อกอกา เสกวารีทิพมนต์ไป ฯ
๏ ครั้นถ้วนคำรบพันคาบ พระดาบสรดอาบพระองค์ให้
พลางอวยสวัสดิ์อวยชัย สารพัดเภทภัยอย่าแผ้วพาน ฯ
๏ เสร็จแล้วจึ่งถวายพระพรลา ลงจากปราสาทมุกดาหาร
เหาะระเห็จด้วยกำลังฌาน ทะยานไปอรัญกุฎี ฯ
๏ เมื่อนั้น ฝ่ายองค์พระพรตเรืองศรี
ไสยาสน์ในราษราตรี ยังที่สุวรรณพลับพลา
ตรึกไตรในการรณรงค์ ที่จะล้างโคตรวงศ์ยักษา
จนล่วงปัจฉิมเวลา จันทราเลี้ยวเหลี่ยมยุคนธร
เสนาะเสียงสกุณีไก่แก้ว จักจั่นแจ้วสนั่นสิงขร
สุมามาลย์บานรับทินกร พระพายพาเกสรขจรไป ฯ
๏ จึ่งชำระสระสรงทรงเครื่อง อร่ามเรืองพักตร์ผ่องดั่งแขไข
พระกรจับพระแสงศรชัย เสด็จไปยังหน้าพลับพลา ฯ
๏ พร้อมทหารทั้งสามพระนคร อสุราวานรถ้วนหน้า
หมอบเฝ้าเกลื่อนกลาดดาษดา งามสง่าดั่งองค์มัฆวาน
จึ่งมีพระราชวาที ปรึกษาเสนีทวยหาญ
อันด่านมลิวันกรุงมาร เป็นนํ้ากรดเพลิงกาลทั้งสองชั้น
ผู้ใดใครจะอาสา หักด่านอสุราซึ่งกีดกั้น
ให้ย่อยยับเป็นภัสม์ธุลีกัลป์ จะให้ยกพลขันธ์เข้าไป ฯ
๏ บัดนั้น พญาอนุชิตทหารใหญ่
ก้มเกล้ากราบทูลทันใจ เพียงนี้มิให้เคืองบาทา
แต่ตัวของข้าผู้ทหาร จะขอทำลายด่านยักษา
ให้ย่อยยับด้วยกำลังศักดา แต่ในเวลาวันนี้ ฯ
๏ เมื่อนั้น พระพรตทรงสวัสดิ์รัศมี
ได้ฟังดั่งทิพวารี มาโสรจสรงอินทรีย์สำราญใจ
จึ่งมีมธุรสพจนารถ อวยสวัสดิ์ประสาทประสิทธิ์ให้
ท่านจงไปดีมีชัย พวกภัยอย่ารอต่อกร ฯ
๏ บัดนั้น จึ่งพญาอนุชิตชาญสมร
ประนมนิ้วน้อมเกล้ารับพร ชุลีลาบทจรมาแปลงกาย ฯ
๏ ใหญ่เท่าบรมพรหมเมศ นัยน์เนตรดั่งแสงสุริย์ฉาย
สี่พักตร์แลเลื่อมพรรณราย แปดกรแรงร้ายเกรียงไกร
เสร็จแล้วผาดแผลงสำแดงฤทธิ์ ทศทิศกัมปนาทหวาดไหว
เหาะขึ้นพ่างพื้นนภาลัย ตรงไปยังด่านอสุรี ฯ
๏ ครั้นถึงจึ่งเห็นขุนมาร อันชื่อมัฆวานยักษี
คุมพลเก้าโกฏิทำพิธี เป็นอัคคีโชติช่วงดั่งเพลิงกัลป์
อันหมู่อสูรโยธา เที่ยวตระเวนไปมากวดขัน
ขุนกระบี่ขบเขี้ยวเคี้ยวฟัน โถมเข้าโรมรันพลมาร ฯ
๏ บัดนั้น ฝ่ายหมู่อสูรทวยหาญ
เห็นวานรสี่พักตร์อหังการ โถมทะยานเข้ามาราวี
ต่างตนกริ้วโกรธตัวสั่น แผดเสียงสนั่นอึงมี่
กวัดแกว่งอาวุธเป็นโกลี กลุ้มกันเข้าตีวานร ฯ
๏ พุ่งซัดสาตราดั่งห่าฝน ลางตนก็ยิงธนูศร
ที่ใกล้ก็แทงด้วยโตมร ตะลุมบอนฟอนฟันไปมา ฯ
๏ เมื่อนั้น พญาอนุชิตฤทธิ์กล้า
โถมรับสัประยุทธ์ด้วยศักดา เคี่ยวฆ่ากลางพลอสุรี ฯ
๏ สองเท้าโถมถีบปากกัด แปดหัตถ์รวบจับยักษี
ฉีกขาหักคอด้วยฤทธี ตายกลาดปถพีแหลกลาญ ฯ
๏ บัดนั้น มัฆวานนายใหญ่ใจหาญ
หลับเนตรอ่านเวทพิธีการ ได้ยินเสียงสะท้านก็ตกใจ
ลืมตาขึ้นเพ่งเล็งดู เห็นวานรเผือกผู้ตัวใหญ่
ฆ่าหมู่พลมารบรรลัย ก็กริ้วโกรธดั่งไฟบรรลัยกัลป์
ผุดลุกขึ้นยืนกระทืบบาท ร้องตวาดดั่งเสียงฟ้าลั่น
กวัดแกว่งคทาเป็นเปลวควัน กุมภัณฑ์ออกไล่รอนราญ ฯ
๏ บัดนั้น พญาอนุชิตใจหาญ
รับรองป้องกันประจัญบาน ทะยานเข้าต่อฤทธิ์อสุรา ฯ
๏ หักเอาด้วยกำลังว่องไว จับได้มัฆวานยักษา
ฟาดลงกับพื้นพสุธา ก็สุดสิ้นชีวาด้วยฤทธี ฯ
๏ อันเปลวอัคคีที่พุ่งพราย ดับหายสิ้นแสงรังสี
ก็เหาะไปยังด่านอสุรี อันตั้งอยู่ยังที่ชั้นใน ฯ
๏ ครั้นถึงจึ่งเห็นนายด่าน อันชื่อกาลสูรทหารใหญ่
นั่งอ่านพระเวทเกรียงไกร เรียกหมู่นาคให้ขึ้นมา
เลิกพังพานพ่นพิษเป็นควัน นํ้ากรดไหลลั่นฉานฉ่า
เสียงสนั่นครั่นครื้นโลกา เมฆามืดมนอนธการ
โยธาล้วนถืออาวุธ สิบแปดโกฏิฤทธิรุทรกล้าหาญ
ขุนกระบี่ผู้ปรีชาชาญ ก็อ่านเวทนิมิตอินทรีย์ ฯ
๏ ด้วยเดชพระมนต์อันเพริศพราย กลายเป็นครุฑราชปักษี
บินฉาบถาบถาด้วยฤทธี จิกจับนาคีเป็นโกลา ฯ
๏ บ้างหนีบ้างตายอุตลุด ด้วยกำลังครุฑตัวกล้า
น้ำกรดที่ไหลหลั่งมา สิ้นฤทธิ์นาคาก็หายไป
แล้วกลับเป็นรูปวานร แปดกรสี่พักตร์สูงใหญ่
โลดโผนโจนทะยานด้วยว่องไว เข้ารุกไล่นายด่านอสุรี ฯ
๏ บัดนั้น กาลสูรสิทธิศักดิ์ยักษี
ตกใจผุดลุกขึ้นทันที แลเห็นกระบี่ก็โกรธา
ฉวยชักหอกแก้วกวัดแกว่ง สำแดงฤทธิไกรเงื้อง่า
เรียกหมู่อสูรโยธา จงจับลิงฆ่าให้แหลกลาญ ฯ
๏ บัดนั้น ฝ่ายพวกรี้พลทวยหาญ
ได้ฟังคำนายบัญชาการ ต่างทะยานเข้าจับวานร ฯ
๏ บัดนั้น คำแหงหนุมานชาญสมร
รับรองป้องกันประจัญกร ตะลุมบอนกลางพลอสุรา
เท้าถีบแปดหัตถ์ฟัดฟาด หัวขาดตัวขาดดาษป่า
แล้วโลดโผนโจนไปด้วยศักดา เข่นฆ่านายด่านมลิวัน ฯ
๏ บัดนั้น กาลสูรฤทธิแรงแข็งขัน
แกว่งหอกกลอกกลับยืนยัน ขบฟันโจมจับหนุมาน
ต่างแทงต่างฟันสับสน ต่างตนต่างกล้าต่างหาญ
ต่างอดต่างกลั่นประจัญบาน ทนทานไม่คิดชีวา ฯ
๏ บัดนั้น วายุบุตรวุฒิไกรใจกล้า
กวัดแกว่งตรีเพชรอันศักดา โจมจับอสุราด้วยว่องไว
เหยียบเข่าน้าวเศียรเวียนหัน มือนั้นฉวยชิงเอาหอกได้
เท้าถีบอสุราล้มไป เหยียบไว้กับพื้นสุธาธาร
ฉวยเท้าสองเท้าขึ้นกวัดแกว่ง ด้วยกำลังแรงสำแดงหาญ
ขว้างไปขอบเขาจักรวาล ขุนมารสุดสิ้นชีวี ฯ
๏ ครั้นเสร็จหักด่านสองชั้น ลูกพระพายเทวัญเรืองศรี
เหาะทะยานผ่านฟ้าด้วยฤทธี กลับมาที่ทัพพลับพลา ฯ
๏ จึ่งน้อมเศียรเกล้าบังคมบาท น้องนารายณ์ธิราชนาถา
ทูลความแต่ต้นจนปลายมา ซึ่งได้เข่นฆ่ากุมภัณฑ์ ฯ
๏ เมื่อนั้น พระพรตสุริย์วงศ์รังสรรค์
แจ้งว่าหักด่านมลิวัน เสร็จทั้งสองชั้นก็ยินดี
ดั่งได้ช่อชั้นวิมานมาศ ของท้าวเทวราชทุกราศี
จึ่งมีมธุรสวาที แก่ขุนกระบี่ผู้ปรีชา
ควรที่ท่านเป็นยอดทหาร องค์พระอวตารนาถา
อานุภาพเลิศลบโลกา ใต้ฟ้าไม่มีใครเทียบทัน
ตรัสแล้วทรงเครื่องพิชัยยุทธ์ ชวนองค์พระสัตรุดรังสรรค์
เสด็จย่างเยื้องจรจรัล ไปขึ้นรถสุวรรณอลงการ ฯ
๏ เคลื่อนพลออกจากพลับพลา พร้อมหมู่โยธาทวยหาญ
โห่สนั่นครั่นครื้นสุธาธาร ล่วงด่านผ่านมรคาไป ฯ
๏ เร่งรีบพยุหโยธี ผ่านคีรีเหวผาป่าใหญ่
ข้ามละหานธารท่าชลาลัย แลไปเห็นยอดบรรพตา
สูงตระหง่านเงื้อมงํ้าอัมพร เป็นชะง่อนวุ้งเวิ้งเพิงผา
ศีลาลายพรายแสงรจนา ดั่งมหาเนาวรัตน์รูจี
จึ่งมีมธุรสพจนารถ ประภาษถามพิเภกยักษี
อันเขาซึ่งแลเห็นนี้ มีนามปรากฏชื่อใด ฯ
๏ บัดนั้น พิเภกผู้มีอัชฌาสัย
น้อมเศียรสนองบัญชาไป อันเขาใหญ่อยู่ตรงหน้ารถ
ชื่อว่ามยุราศิลาลาย แสงพรายเหมือนแววนกยูงหมด
รุกขชาติหลายพรรณเป็นหลั่นลด กิ่งก้านช้อยชดจำเริญตา
ทรงผลเป็นช่อผกากาญจน์ หอมหวานตลบทั้งภูผา
มีน้ำพุดุด้นศีลา ไหลมายังสุคนธ์สาคร
อันเขามยุราคีรีเรือง หลักเมืองมลิวันมาแต่ก่อน
ผลไม้มากมายในดงดอน เป็นกำลังนิกรโยธี
ขอพระองค์จงหยุดพลขันธ์ ตั้งมั่นยังเชิงคีรีศรี
ให้ข่มนามเมืองอสุรี จะมีชัยแก่ราชพาลา ฯ
๏ เมื่อนั้น พระพรตสุริย์วงศ์นาถา
ได้ฟังพิเภกอสุรา จึ่งให้หยุดโยธาพลากร
แล้วตรัสสั่งลูกพระอาทิตย์ ท่านผู้มีฤทธิ์ชาญสมร
จงตั้งพลับพลาสถาวร แทบเชิงสิงขรริมธาร ฯ
๏ บัดนั้น สุครีพผู้ปรีชาหาญ
ก้มเกล้ารับรสพจมาน น้องพระอวตารแล้วออกมา ฯ
๏ จึ่งกะเกณฑ์กันปันหน้าที่ ทั้งพวกกระบี่แลยักษา
วานรให้ตั้งพลับพลา ทิมดาบศาลาลูกขุนใน
พลยักษ์ให้ทำเขื่อนคู ป้อมประตูหอรบน้อยใหญ่
กำแพงเชิงเทินรอบไป ตั้งสารวัตรไว้ให้ตรวจการ ฯ
๏ บัดนั้น อสุราวานรทวยหาญ
บรรดาเจ้าด้านพนักงาน ขับไพร่ลนลานวิ่งมา ฯ
๏ หน้าที่ของใครก็แผ้วถาง คัดง้างทุบปราบหินผา
บ้างขุดดินตัดไม้เป็นโกลา แบกลากขนมาแข่งกัน ฯ
๏ ตั้งลงเป็นจักรพยูห์ มีคูเขื่อนเพชรเขื่อนขัน
ป้อมค่ายหอรบครบครัน คล้ายกันกับราชธานี ฯ
๏ เมื่อนั้น พระพรตทรงสวัสดิ์รัศมี
เสร็จการตั้งทัพก็ยินดี จึ่งมีพจนารถวาจา
ชวนพระสัตรุดสุริย์วงศ์ ลงจากพิชัยรถา
กรายกรนวยนาดยาตรา เสด็จมาสระสรงวาริน ฯ
๏ สองกษัตริย์ลงสระสรงสนาน ในท่าลำธารกระแสสินธุ์
นํ้าใสเห็นแสงมณีนิล โกมินไข่มุกไพฑูรย์พราย
แก้วแดงแกมดวงมุกดาดาษ ปัทมราชเพชรรัตน์จำรัสฉาย
ทรายทองศรีเทียมอุไรพราย ศีลาลายแก้วผลึกโมรา
มรกตข่ายครุฑบุษราคัม ปะวะหลํ่าแกมกัลปังหา
ศีลาทองแสงประเทืองเรืองตา จินดาจับดวงแก้วประพาฬ
มีพื้นหมู่พรรณปทุมาศ เบิกกลีบบานกลาดชูก้าน
เรณูหล่นลอยทั้งลำธาร พระพายพานรำเพยขจายจร
สาโรชเสาวรสวาริน หวนกลิ่นหอมกลั้วด้วยเกสร
แมลงภู่หมู่ผึ้งประอึงอร บินร่อนเชยรสสุมาลา
ฝูงปลาเล็มไคลว่ายคลํ่า บ้างพ่นนํ้าลอยแนบแอบผา
ชมพลางพิศเพลินจำเริญตา ที่ในธารท่าวารี ฯ
๏ ครั้นเสร็จซึ่งสรงชลธาร น้องพระอวตารทั้งสองศรี
ยุรยาตรนาดกรจรลี ขึ้นที่สุวรรณพลับพลาชัย ฯ
๏ บัดนั้น ท้าวพญาวานรน้อยใหญ่
ทั้งหมู่ยักษีกระบี่ไพร ก็ลงไปเล่นนํ้าพร้อมกัน ฯ
๏ น้ำไสไหลเชี่ยวเป็นเกลียวมา กระทบแผ่นผาครื้นครั่น
วานรโลดไล่พัลวัน กุมภัณฑ์ดำด้นชลธาร
บ้างเก็บบัวกระจับตับเต่า ถอนกระชากรากเง่าเป็นอาหาร
อสุราเด็ดดวงปทุมมาลย์ ลิงทะยานฉวยชิงเอาไป
ขึ้นบนเงื้อมผาริมสาคร ยักษ์ฉุดลิงหลอนหลอกให้
โลดโผนโจนเล่นสำราญใจ เลี้ยวไล่อื้ออึงเป็นโกลี
วานรถอนสาหร่ายสายติ่ง ฟาดทิ้งสัพยอกยักษี
หมู่มารหักก้านบัวตี เสียงมี่สรวลสันต์กันเฮฮา
อันสุครีพหนุมานองคต ท้าวทศคิริวงศ์ยักษา
สระสนานสำราญกายา ที่ในมหาชลธาร ฯ
๏ ครั้นเสร็จซึ่งเล่นสาคร ท้าวพญาวานรทวยหาญ
กับพวกอสูรหมู่มาร ก็มายังสถานพลับพลาชัย ฯ
๏ บัดนั้น อสุรานายด่านน้อยใหญ่
ซึ่งเหลือตายแตกพ่ายกระจายไป เร้นซ่อนอยู่ในดงดอน
ครั้นเห็นกองทัพยกมา ตั้งอยู่มยุราสิงขร
ยิ่งตระหนกตกใจดั่งไฟฟอน ก็พากันรีบจรเข้าธานี ฯ
๏ ครั้นถึงจึ่งแจ้งเหตุการณ์ แก่เสนามารทั้งสี่
ว่ามีลิงเผือกอันฤทธี มาไล่ราวีชิงชัย
พวกพลชาวด่านทั้งสองชั้น สู้มันตายยับไม่นับได้
มัฆวานกาลสูรก็บรรลัย บัดเดี๋ยวทัพใหญ่ยกมา
ข้าเห็นมนุษย์สองคน เป็นจอมพลขี่ราชรถา
โยธีพ้นที่จะคณนา เกลื่อนกลาดดาษป่าพนาวัน
สำเนียงกึกก้องกัมปนาท เพียงสุธาอากาศจะทรุดลั่น
ยักษาวานรปนกัน มาตั้งมั่นมยุราคีรี ฯ
๏ บัดนั้น จึ่งเสนามารทั้งสี่
ได้ฟังตกใจพันทวี ก็ไปที่พระโรงโอฬาร
๏ ต่างตนน้อมเกล้าบังคมคัล พระผู้ปิ่นมลิวันราชฐาน
ทูลโดยมีศึกมารอนราญ ตามชาวด่านแจ้งกิจจา ฯ
๏ เมื่อนั้น ท้าวจักรวรรดิยักษา
แจ้งข่าวเร่าร้อนในอุรา พญามารนิ่งนึกตรึกคิด
เหตุนี้จะจริงเหมือนกูฝัน กับโหราทายนั้นเห็นไม่ผิด
เป็นชายจะเกรงปัจจามิตร ทศทิศจะเย้ยไยไพ
คิดแล้วจึ่งมีบัญชา สั่งมหาเสนาผู้ใหญ่
เร่งเกณฑ์รี้พลสกลไกร ประจำไว้ให้รอบพระนคร ฯ
๏ บัดนั้น สี่เสนามารชาญสมร
รับสั่งพระองค์ทรงฤทธิรอน ชุลีกรแล้วรีบออกมา ฯ
๏ จึ่งเกณฑ์อสูรหมู่มาร เลือกล้วนอาจหาญแกล้วกล้า
สรรพไปด้วยเครื่องสาตรา รักษารอบราชธานี
ป้อมค่ายเชิงเทินหอรบ เอาปืนใหญ่รายครบทุกหน้าที่
กองหนุนนั้นสรรแต่ตัวดี มีระยะสิบเส้นรายไป
กองขันนั้นล้วนตัวหาญ ประจำทุกทวารน้อยใหญ่
กองกลางอยู่กลางเวียงชัย หนักไหนให้ออกทะลวงฟัน ฯ
๏ บัดนั้น ไพร่ฟ้าประชากรทั้งเขตขัณฑ์
แจ้งเหตุก็ปรับทุกข์กัน ครั้งนี้มลิวันจะแหลกลาญ
เพราะด้วยไพนาสุริย์วงศ์ พาองค์มัจจุราชมาสังหาร
อันนัดดาของท้าวอัชบาล เชี่ยวชาญศรสิทธิ์ฤทธิรุทร
ยกไปรณรงค์ในลงกา ฆ่ายักษ์ตายยับนับสมุทร
ท้าวทศกัณฐ์ออกต่อยุทธ์ ญาติมิตรม้วยมุดมากมาย
บัดนี้ยกมามลิวัน ตีด่านสองชั้นพังพ่าย
ตัวเราจะพากันตาย ว่าพลางทางฟายน้ำตา ฯ
๏ เมื่อนั้น พระพรตสุริย์วงศ์นาถา
เสด็จเหนือที่ไสยา ในสุวรรณพลับพลาอลงการ
อัมพรดาวดาษกลาดเกลื่อน จันทรลอยเลื่อนฉายฉาน
น้ำค้างหยาดเย็นสุธาธาร พระพายพานรำเพยรวยริน
พัดพาเสาวคนธ์เกสร ขจายจรหอมฟุ้งจรุงกลิ่น
เสนาะเสียงไก่แก้วโกกิล ปักษาตื่นบินหากัน
แสงทองรองเรื่ออากาศ โอภาสพรรณรายฉายฉัน
เสียงประโคมดนตรีนี่นัน ทรงธรรม์ตื่นจากไสยา ฯ
๏ จึ่งบ้วนพระโอษฐ์สรงพระพักตร์ ทรงเครื่องจักรพรรดินาถา
พระกรกุมศรศักดา เสด็จออกพลับพลารูจี ฯ
๏ ลดองค์ลงเหนือบัลลังก์อาสน์ งามวิลาสดั่งท้าวโกสีย์
พร้อมหมู่วานรโยธี ชุลีกรเกลื่อนกลาดดาษไป
จึ่งมีพระบัญชาการ ปรึกษาทหารน้อยใหญ่
ว่าเราจะยกพลไกร เข้าล้อมเวียงชัยอสุรา
หรือจะให้ทูตาถือสาร ไปว่าขานแก่ท้าวยักษา
ตามขนบธรรมเนียมบุราณมา หรือว่าจะทำฉันใดดี ฯ
๏ บัดนั้น พญาไวยวงศากระบี่ศรี
น้อมเศียรถวายอัญชุลี กราบทูลด้วยปรีชาไว
ซึ่งจะยกเข้าล้อมเมืองยักษ์ หักเอาด้วยฤทธิ์ก็เห็นได้
แต่จะไม่ปรากฏพระยศไป ที่ในแผ่นพื้นสุธาธาร
ขอให้แต่งซึ่งเสนา ผู้มีปรีชากล้าหาญ
เป็นทูตจำทูลบัญชาการ เข้าไปว่าขานกุมภัณฑ์
แม้นมาตรดื้อดึงมิอ่อนน้อม จึ่งยกพลเข้าล้อมเขตขัณฑ์
ทำไมกับเมืองมลิวัน ไม่ครั่นฝีมือวานร ฯ
๏ เมื่อนั้น พระพรตสุริย์วงศ์ทรงศร
ได้ฟังลูกพระทินกร ภูธรต้องราชฤทัย
จึ่งมีพจนารถบัญชาการ ตัวท่านซึ่งเป็นผู้ใหญ่
จะเห็นทหารตนใด ที่จะให้เข้าไปเป็นทูตาฯ
๏ บัดนั้น ลูกพระอาทิตย์ฤทธิ์กล้า
ก้มเกล้าสนองพระบัญชา ซึ่งจะไปเจรจาด้วยขุนยักษ์
เห็นแต่นิลนนท์อุปราช ฤทธิรงค์องอาจแหลมหลัก
ปรีชาสามารถฉลาดนัก เห็นจักไม่เสียท่วงที ฯ
๏ เมื่อนั้น พระพรตทรงสวัสดิ์รัศมี
ได้ฟังโสมนัสยินดี จึ่งมีพระบัญชาการ
สั่งขุนอาลักษณ์วานร จงแต่งอักษรราชสาร
ส่งให้นิลนนท์ผู้ปรีชาญ ไปว่าขานแจ้งกรุงมลิวัน ฯ
๏ บัดนั้น จึ่งสัตพลีตัวขยัน
รับสั่งถวายบังคมคัล ก็ช่วยกันแต่งราชสารา ฯ
๏ เสร็จแล้วจารึกลงลานทอง ใส่กล่องสุวรรณเลขา
ส่งให้นิลนนท์ผู้ศักดา ตามบัญชาน้องพระจักรี ฯ
๏ บัดนั้น นิลนนท์ผู้ชาญชัยศรี
รับสารทูลเศียรด้วยยินดี ถวายอัญชุลีแล้วออกไป ฯ
๏ ทำอำนาจผาดแผลงสำแดงฤทธิ์ ทศทิศสะท้านสะเทือนไหว
เหาะทะยานผ่านฟ้าด้วยว่องไว ตรงไปมลิวันพารา ฯ
๏ ครั้นถึงลอยอยู่บนอัมพร ตรงหน้าบัญชรยักษา
แล้วร้องประกาศด้วยวาจา ว่าเหวยจักรวรรดิอาธรรม์
บัดนี้พระพรตสุริย์วงศ์ น้องพระภุชพงศ์รังสรรค์
ฤทธิรงค์ดั่งองค์พระสุริยัน ยกพวกพลขันธ์โยธี
เสด็จมาตั้งทัพยับยั้ง อยู่ยังมยุราคิรีศรี
มิได้เข้าหักโหมโจมตี ด้วยมีความเมตตาท่านนัก
จึ่งใช้ให้เราถือสาร มาว่าขานโดยดีไม่หาญหัก
จงเร่งก้มเศียรขุนยักษ์ ฟังลักษณ์ราชสารา ฯ
๏ เมื่อนั้น องค์ท้าวจักรวรรดิยักษา
เสด็จออกแสนสุรเสนา ในหน้าสิงหาสน์บัญชร
เห็นวานรลอยอยู่บนอากาศ ทำอำนาจดั่งพญาไกรสร
กริ้วโกรธพิโรธคือไฟฟอน ว่าเหวยดูก่อนไอ้ลิงไพร
ตัวเอ็งเป็นชาติเดียรัจฉาน ถิ่นฐานบ้านเมืองอยู่ไหน
มีนามกรชื่อใด จึ่งได้เป็นทูตถือสารมา
เหตุใดตัวไม่นอบนบ เราผู้ปิ่นภพยักษา
ทำทะนงองอาจอหังการ์ ร้องว่าลงมาแต่อัมพร
ชอบแต่น้อมเศียรอภิวาทน์ กราบบาทยุคลกูก่อน
ตามขนบซึ่งสื่อพระนคร วานรจึ่งอ่านสารไป ฯ
๏ บัดนั้น พญานิลนนท์ทหารใหญ่
เห็นจักรวรรดิดื้อดึงขึงไว้ ด้วยใจมานะอหังการ
จึ่งร้องว่าเหวยขุนยักษ์ เราผู้ถือลักษณ์ราชสาร
ชื่อพญานิลนนท์ชัยชาญ ทหารพระนารายณ์สี่กร
เป็นอุปราชชมพูนคเรศ เรืองเดชดั่งราชไกรสร
เลื่องชื่อลือฤทธิ์ขจายจร ไม่เคยง้องอนคำรพใคร
ท่านมาเจรจายกตัว ไม่กลัวความตายหรือไฉน
จงน้อมเศียรฟังสารพระภูวไนย ว่าแล้วอ่านไปทันที ฯ
๏ ราชสารพระองค์วงศ์จักรพรรดิ เกศกษัตริย์ทั่วทวีปทั้งสี่
น้องพระนารายณ์ธเรศตรี มีนามพระพรตทรงลักษณ์
โดยเสด็จจากสายเกษียรสมุทร ฤทธิรุทรเลิศลบไตรจักร
มายังองค์ท้าวสี่พักตร์ ผู้เป็นปิ่นปักมลิวัน
ด้วยตัวท่านนั้นทำผิด คบคิดกับเด็กโมหันธ์
จับพญาพิเภกซึ่งเป็นธรรม์ ใส่ตรุจำพันธนาการ
แล้วให้ไพนาสุริย์วงศ์ ขึ้นดำรงลงการาชฐาน
ไม่เกรงเบื้องบาทพระอวตาร ผู้ประธานสามโลกโลกา
บัดนี้พระองค์ดำรัสใช้ ให้เราผู้เป็นกนิษฐา
ยกพวกพหลโยธา มาสังหารชีวาอสุรี
หากเรานี้มีเมตตานัก หวังจักไว้ชีพยักษี
จึ่งให้มาว่าแต่โดยดี มิได้คิดที่จะโรมรัน
แม้นรู้โทษตัวว่าทำผิด จงเสียทางทุจริตโมหันธ์
มาตั้งสัจต่อศรพระทรงธรรม์ กุมภัณฑ์ก็จะรอดชีวา ฯ
๏ เมื่อนั้น ท้าวจักรวรรดิยักษา
ฟังสารดาลเดือดในวิญญาณ์ โกรธาดั่งกาลอัคคี
จึ่งร้องว่าเหวยไอ้ทรลักษณ์ เรากับทศพักตร์ยักษี
เป็นสหายรักร่วมชีวี พิเภกนี้ก็เหมือนน้องกู
เราเป็นผู้ใหญ่ให้หา อหังการ์ยกออกมาต่อสู้
จับได้จะฆ่าก็เอ็นดู กูให้ทารกรรมจำไว้
เพราะมันอาธรรม์ทรลักษณ์ จะรู้จักคุณพี่ก็หาไม่
หมายมาดจะพิฆาตชีวาลัย จึ่งไปเข้าด้วยไพรี
บอกอุบายเล่ห์กลรณรงค์ ให้ล้างโคตรวงศ์ยักษี
จนสหายกูสิ้นชีวี ทั้งนี้ก็เพราะด้วยมัน
พระรามว่ามีความชอบ จึ่งมอบโภไคยไอศวรรย์
ยกให้แก่ไอ้พิเภกนั้น ผิดยุติธรรม์ไม่ควรการ
จึ่งให้ไพนาสุริย์วงศ์ ขึ้นครองลงการาชฐาน
สืบวงศ์บรมพรหมาน จะว่าผิดบูราณด้วยอันใด
เจ้าเอ็งปล้นได้แต่ลงกา อันพารามลิวันหาเหมือนไม่
ถึงโยธาแน่นนับสมุทรไท จะบรรลัยด้วยมืออสุรี ฯ
๏ บัดนั้น นิลนนท์ผู้ชาญชัยศรี
ฟังท้าวจักรวรรดิพาที มีแต่ดื้อดึงเจรจา
จึ่งร้องว่าเหวยขุนยักษ์ อันพระทรงจักรนาถา
ตั้งอยู่ในทศธรรมา เป็นหลักโลกาสุธาธาร
ถ้าว่าผู้ใดทำผิด จึ่งผลาญชีวิตสังขาร
อันท้าวทศกัณฐ์อันธพาล เที่ยวจัณฑาลนักสิทธ์เทวัญ
แล้วไปลักองค์มเหสี ของพระจักรีรังสรรค์
มาไว้ในสวนกุมภัณฑ์ เพราะใจโมหันธ์ฉันทา
พิเภกเห็นผิดจึ่งห้ามปราม ด้วยความกตัญญูต่อเชษฐา
กลับโกรธขับเสียจากพารา จึ่งไปเป็นข้าพระจักรี
ครั้นเสร็จศึกโปรดให้ผ่านเมือง ตามเรื่องสุริย์วงศ์ยักษี
ซึ่งพิเภกไม่คบอสุรี ข้อนี้จะผิดด้วยอันใด
อย่าพักอาจองทะนงหาญ อหังการเจรจาหยาบใหญ่
ว่าดีกว่าลงกากรุงไกร เห็นไม่ครันมือวานร ฯ
๏ เมื่อนั้น ท้าวจักรวรรดิชาญสมร
ได้ฟังกริ้วโกรธดั่งไฟฟอน แกว่งศรขบเขี้ยวเคี้ยวฟัน
ผุดลุกขึ้นจากบัลลังก์อาสน์ กระทืบบาทสะเทือนเลื่อนลั่น
เยี่ยมบัญชรแก้วแพรวพรรณ กุมภัณฑ์ก็ร้องตอบไป
มึงอย่าสรรเสริญให้เกินพักตร์ ใช่จักไม่รู้หรือไฉน
อันพระรามคนนี้เป็นชีไพร โยธาข้าไทก็ไม่มี
สุครีพพาลีเขาผิดกัน เจ้ามึงอาธรรม์ไปฆ่าพี่
ชิงเอาสวรรยาธานี จึ่งได้กระบี่มาลงกา
อ้ายพิเภกมันหาฤทธิ์ไม่ จะใคร่ได้สมบัติของเชษฐา
หนีไปบอกกลมารยา ให้ฆ่าทศกัณฐ์บรรลัย
อันท้าวสัทธาสูรนั้น สัตย์ธรรม์มั่นคงไม่หวาดไหว
มิได้เบียดเบียนผู้ใด ทั้งในแผ่นพื้นสุธาธาร
เมื่อท้าวยักษีมีสัตย์ ไยจึ่งตัดชีวังสังขาร
ผิดเพศนารายณ์อวตาร ถึงจะรอนราญไม่เกรงกัน ฯ
๏ บัดนั้น นิลนนท์ฤทธิแรงแข็งขัน
ได้ฟังวาจากุมภัณฑ์ ตบมือเย้ยหยันแล้วตอบไป
เหวยเหวยจักรวรรดิอสุรา เอ็งอย่าเจรจาหาควรไม่
ซึ่งพระองค์ออกบวชเป็นชีไพร อยู่ในอรัญกันดาร
รักษากิจโดยเพศโยคี หวังจะเพิ่มบารมีให้กล้าหาญ
อันพาลีเสียสัจปฏิญาณ พระจึ่งผลาญให้ม้วยมรณา
ฝ่ายท้าวสัทธาสูรนั้น แม้นมีสัจมั่นเหมือนเอ็งว่า
ไหนจะคบทศกัณฐ์พาลา ยกพลโยธามาชิงชัย
อันท้าวยักษากับพาลี ไม่มีความผิดหรือไฉน
พระสังหารเสียเปล่าหรือว่าไร ช่างเจรจาได้ไอ้ทรลักษณ์
มาตรแม้นมิออกไปเฝ้าบาท สี่เศียรจะขาดดั่งต้องจักร
สิ้นทั้งโคตรวงศ์พงศ์ยักษ์ ด้วยศักดาเดชพระอนุชา ฯ
๏ เมื่อนั้น ท้าวจักรวรรดิยักษา
ได้ฟังคั่งแค้นแน่นอุรา กระทืบบาทาแล้วร้องไป
เหม่เหม่ดูดู๋ไอ้เดียรัจฉาน อหังการเจรจาหยาบใหญ่
ตัวกูผู้ทรงฤทธิไกร ไตรโลกมาไหว้อยู่ทุกทิศ
ไม่ควรที่กูจะคำรพ น้อมนบมนุษย์ทุจริต
ดั่งหิ่งห้อยน้อยแสงมาแข่งฤทธิ์ ด้วยพระอาทิตย์ชาญฉกรรจ์
มึงนี้หากว่าจำทูลสาร หาไม่จะผลาญให้อาสัญ
พรุ่งนี้กูจะยกออกโรมรัน เร่งไปบอกกันอย่าช้า ฯ
๏ บัดนั้น นิลนนท์ฤทธิไกรใจกล้า
โกรธกริ้วดั่งไฟไหม้ฟ้า ตบมือชี้หน้าแล้วตอบไป
เหวยเหวยดูก่อนไอ้ทรลักษณ์ จะรู้จักพระกาลก็หาไม่
เย่อหยิ่งจะออกไปชิงชัย ด้วยน้องภูวไนยอวตาร
แต่กูซึ่งเป็นทูตมา ฆ่าเสียก็จะสิ้นสังขาร
หากเกรงเกินพระบัญชาการ หาไม่จะประหารให้วายชนม์
ว่าแล้วชักพระขรรค์ออกกวัดแกว่ง สำแดงฤทธากุลาหล
เป็นเพลิงพลุ่งรุ่งโรจน์โพยมบน ควันตลบมืดมนทั้งกรุงไกร ฯ
๏ บัดนั้น ชายหญิงชาวเมืองน้อยใหญ่
เห็นมืดคลุ้มกลุ้มเป็นควันไฟ ร้อนรนดั่งจะไหม้อินทรีย์
ตกใจหน้าซีดไม่มีขวัญ ตัวสั่นร้องอึงคะนึงมี่
สำคัญว่าเกิดอัคคี ขนของวิ่งหนีวุ่นวาย
ต่างตนต่างอุ้มลูกหลาน ล้มลุกคลุกคลานควํ่าหงาย
บ้างจูงพ่อตาแม่ยาย กลัวว่าจะตายอยู่ในไฟ
อันนางสาวสวรรค์อสุรี จะมีสมประดีก็หาไม่
ต่างวิ่งกระจัดพลัดพรายไป ทั้งไพชยนต์พญามาร ฯ
๏ บัดนั้น นิลนนท์ผู้ปรีชาหาญ
สำแดงเดชาดั่งเพลิงกาล จะไหม้วิมานพญายักษ์
แล้วจึ่งเหาะทะยานขึ้นไป ด้วยกำลังว่องไวสิทธิศักดิ์
สองมือฉวยง้างพรหมพักตร์ หักยอดปราสาทรัตนา ฯ
๏ แหลกยับลงจนบัลลังก์ เสียงดังดั่งเสียงฟ้าผ่า
กวัดแกว่งเยาะเย้ยอสุรา แล้วเหาะไปพลับพลารูจี ฯ
๏ ครั้นถึงประณตบทบงสุ์ พระพรตสุริย์วงศ์เรืองศรี
ทูลความตามเรื่องอสุรี ซึ่งพาทีฮึกฮักอหังการ
ข้าบาทจะใคร่เข่นฆ่า เกรงว่าจะเกินพระบรรหาร
จึ่งหักยอดปราสาทขุนมาร มาถวายผ่านฟ้าผู้ทรงฤทธิ์ ฯ
๏ เมื่อนั้น น้องพระหริรักษ์จักรกฤษณ์
ได้ฟังชื่นชมด้วยสมคิด ประกาศิตสรรเสริญวานร
ควรแล้วที่ท่านเป็นทหาร องค์พระอวตารทรงศร
ใช้ได้ต่างตาต่างกร ว่าแล้วบทจรเข้าพลับพลา ฯ
๏ เมื่อนั้น ฝ่ายท้าวจักรวรรดิยักษา
ครั้นวานรมาทำอหังการ์ หักยอดมหาปราสาทชัย
เหาะกลับไปโดยคัคนานต์ พญามารกริ้วโกรธดั่งเพลิงไหม้
ชิชะไอ้ลิงจังไร มันทำกูได้ถึงเพียงนี้
เป็นน่าอัปยศอดสู แกหมู่เทวาทุกราศี
จะแก้แค้นแทนกันให้ถึงที มันนี้จะเป็นกระไรมา
อันสุริยาภพลูกรัก รณรงค์แหลมหลักแกล้วกล้า
ทรงหอกเมฆพัทอันศักดา เป็นเทพอาวุธสำหรับกร
จะให้เป็นจอมพลไปต่อยุทธ์ สัประยุทธ์ฟังดูกำลังก่อน
ถ้าหนักกูจักไปราญรอน ฆ่ามนุษย์วานรให้แหลกลาญ ฯ
๏ คิดแล้วจึ่งมีประกาศิต สั่งฤทธิจักรใจหาญ
จงไปหาสุริยาภพกุมาร มายังสถานพระโรงคัล ฯ
๏ บัดนั้น ฤทธิจักรเสนีคนขยัน
รับสั่งพญากุมภัณฑ์ ถวายบังคมคัลแล้วรีบไป ฯ
๏ ครั้นมาถึงองค์พระโอรส น้อมเกล้าประณตประนมไหว้
ทูลความตามข้อรับสั่งใช้ โดยในพระราชบัญชา ฯ
๏ เมื่อนั้น องค์สุริยาภพยักษา
แจ้งว่าสมเด็จพระบิดา ให้หาไปเฝ้าบทมาลย์
จึ่งชำระสระสนานสำราญองค์ ทรงเครื่องพรรณรายฉายฉาน
ลงจากปราสาทชัชวาล รีบไปยังสถานพระโรงคัล ฯ
๏ ครั้นถึงน้อมเศียรบังคมบาท พระบิตุรงค์ธิราชรังสรรค์
นั่งหน้าเสนาทั้งนั้น กุมภัณฑ์คอยฟังพระบัญชา ฯ
๏ เมื่อนั้น องค์ท้าวจักรวรรดิยักษา
ครั้นเห็นโอรสขึ้นมา ผ่านฟ้ามีราชโองการ
บัดนี้มีมนุษย์ไพรี แต่งกระบี่เป็นทูตถือสาร
มาเจรจาหยาบช้าสาธารณ์ แล้วหักยอดวิมานปราสาทชัย
ความอายความแค้นเป็นสุดคิด พ่อจะล้างชีวิตมันให้ได้
ตัวเจ้าจงยกพลไกร ออกไปสังหารราญรอน
เคี่ยวฆ่ามันเสียให้สิ้นสุด ด้วยกำลังฤทธิรุทรชาญสมร
แม้นหนักหักหาญเหลือกร บิดรจึ่งจะออกไปราวี ฯ
๏ เมื่อนั้น จึ่งสุริยาภพยักษี
ได้ฟังกริ้วโกรธดั่งอัคคี ชุลีกรแล้วทูลสนองไป
อันศึกเพียงนี้ไม่หนักนัก พอกำลังลูกรักจะหักได้
จะขออาสาไปชิงชัย มิให้เคืองใต้พระบาทา ฯ
๏ เมื่อนั้น องค์ท้าวจักรวรรดิยักษา
ได้ฟังโอรสทูลมา ปรีดาภิรมย์ด้วยสมคิด
ลูบหน้าลูบหลังพระโอรส แล้วมีพจนาประกาศิต
ซึ่งเจ้าจะไปปราบปัจจามิตร จงเรืองฤทธิ์ดั่งองค์พระทินกร
สังหารผลาญหมู่อรินทร์ราช ให้พ่ายแพ้พินาศกลางสมร
จะปรากฏพระยศขจายจร อยู่ชั่วดินดอนกัปกัลป์ ฯ
๏ เมื่อนั้น สุริยาภพฤทธิแรงแข็งขัน
ก้มเกล้าคำรพอภิวันท์ กุมภัณฑ์รับพรด้วยปรีดา
จึ่งจบบาทสมเด็จพระบิตุเรศ ขึ้นใส่เหนือเกศเกศา
เสร็จแล้วถวายบังคมลา กลับมาปราสาทอสุรี ฯ
๏ ครั้นถึงลดองค์ลงเหนืออาสน์ ตรัสสั่งอำมาตย์ยักษี
เร่งเกณฑ์จตุรงคโยธี กูจะไปต่อตีด้วยพวกภัย ฯ
๏ บัดนั้น จึ่งเสนามารผู้ใหญ่
รับสั่งพระโอรสยศไกร บังคมไหว้แล้วรีบออกมา ฯ
๏ เกณฑ์เป็นกระบวนพยุหบาตร สี่หมู่องอาจแกล้วกล้า
ขุนม้าขี่ม้าอาชา ถือทวนเงื้อง่ากรีดกราย
ขุนรถขึ้นขี่รถศึก ถือธนูคั่งคึกประลองสาย
ขุนช้างขี่ขับช้างพลาย ถือขอครํ่าลายหยักยัน
ขุนพลจัดพวกพลยุทธ์ ฤทธิรุทรเหี้ยมแหงแข็งขัน
ใส่เกราะเสื้อหมวกลายสุวรรณ ถือสรรพาวุธครบกร
ต่างตนกวัดแกว่งสำแดงหาญ โลดโผนโจนทะยานดั่งไกรสร
คับคั่งตั้งกลางพระนคร ซับซ้อนคอยเสด็จอสุรา ฯ
๏ เมื่อนั้น องค์พระสุริยาภพยักษา
ครั้นใกล้ศุภฤกษ์เวลา เสด็จมาโสรจสรงวาริน ฯ
๏ เข้าที่ชำระสระสนาน สุคนธ์ธารเกสรขจรกลิ่น
สนับเพลารายพลอยโกมิน ภูษาทรงธงข้าวบิณฑ์กระหนกพัน
ชายไหวสุรกานต์ก้านขด ชายแครงมรกตทับทิมคั่น
ฉลององค์พื้นเขียวเครือวัลย์ เกราะแก้วกุดั่นจำหลักลาย
ตาบทิศทับทรวงดวงประพาฬ ทรงสังวาลศึกสามสาย
รัดองค์เฟื่องห้อยพลอยพราย ทองกรมังกรกลายพาหุรัด
ทรงพระธำมรงค์มงกุฎเก็จ กุณฑลเพชรกรรเจียกแจ่มจำรัส
กรกุมหอกแก้วเมฆพัท กรายหัตถ์มาขึ้นรถทรง ฯ
๏ รถเอยรถศึก พิลึกแอกงอนอ่อนระหง
กำแก้วประกอบประกับกง ดุมวงแสงวามอร่ามพลอย
ภาพล้อมบัลลังก์กระจังราย กาบเพชรบัวหงายช่อห้อย
บุษบกทรงแม้นพิมานลอย สี่มุขทวยช้อยกระหนกบัน
เทียมด้วยไกรสรราชสีห์ สารถีขับคล่องดั่งจักรผัน
เครื่องสูงบังศรีรวีวรรณ ปี่ฆ้องขานลั่นประสานกลอง
เสียงม้าเสียงรถคชสาร เสียงมารโห่ฮึกกึกก้อง
อุษาโยคให้โบกธงทอง ทุกกองรีบเร่งกันไป ฯ
๏ ครั้นมาใกล้เขามยุรา จึ่งให้หยุดโยธาทัพใหญ่
ตั้งมั่นเป็นกระบวนลงไว้ ในที่ชัยภูมิสถาวร ฯ
๏ เมื่อนั้น พระพรตสุริย์วงศ์ทรงศร
ครั้นรุ่งรางสร่างแสงทินกร ก็ตื่นจากบรรจถรณ์อลงการ์
จึ่งชวนองค์พระสัตรุด ผู้เป็นวรนุชกนิษฐา
ชำระสระสนานกายา ทรงมหาอาภรณ์รูจี
งามสง่างามองค์อรชร คล้ายพระสี่กรผู้พี่
จับพระแสงศรสิทธิ์ฤทธี จรลีออกหน้าพลับพลาชัย ฯ
๏ ลดองค์ลงเหนืออาสน์สุรกานต์ พร้อมหมู่ทวยหาญน้อยใหญ่
พอได้ยินสำเนียงเกรียงไกร โห่สนั่นหวั่นไหวเป็นโกลา
จึ่งถามเจ้าลงกาพระนคร ดูก่อนพญายักษา
อันทัพซึ่งยกออกมา ผงคลีฟุ้งฟ้าสุธาธาร
จะเป็นสุริย์วงศ์พงศ์พันธุ์ ในกรุงมลิวันราชฐาน
หรือองค์จักรวรรดิขุนมาร ยกมารอนราญประการใด ฯ
๏ บัดนั้น พิเภกผู้มีอัชฌาสัย
รับสั่งพระองค์ทรงฤทธิไกร ก็ดูไปตามยามสามตา
นับอาทิตย์ไปหาอังคาร สอบปราณโดยลมนาสา
ก็รู้แจ้งประจักษ์ด้วยปรีชา ดั่งว่าทิพเนตรเทวัญ
จึ่งน้อมเศียรเกล้าทูลบาท น้องนารายณ์ธิราชรังสรรค์
ยามนี้อังคารเสริดจันทร์ ทัพขันซึ่งยกมาราญรอน
คือโอรสจักรวรรดิอสุรา ชื่อสุริยาภพชาญสมร
มีหอกเมฆพัทสำหรับกร ฤทธิรอนเลิศลบธาตรี
ขอให้พระสัตรุดผู้ชัยชาญ เป็นจอมทวยหาญกระบี่ศรี
ยกไปรณรงค์ราวี ด้วยอสุรีพาลา ฯ
๏ เมื่อนั้น พระพรตสุริย์วงศ์นาถา
ได้ฟังพิเภกผู้ปรีชา จึ่งมีวาจาอันสุนทร
ดูก่อนพระสัตรุดทรงลักษณ์ น้องรักพี่ผู้ชาญสมร
จงยกโยธาวานร ออกไปต่อกรด้วยขุนมาร
แม้นเห็นว่ามันมีกำลัง จงรอรั้งอย่าเพ่อเข้าหักหาญ
ตัวพี่จะยกไปรอนราญ ผลาญเสียให้สิ้นชีวี ฯ
๏ เมื่อนั้น พระสัตรุดทรงสวัสดิ์รัศมี
ได้ฟังชื่นชมยินดี ชุลีกรสนองบัญชาไป
อันศึกเพียงนี้ไม่หนักนัก พอกำลังน้องรักจะทำได้
พระเชษฐาอย่าร้อนฤทัย มิให้เคืองใต้บทมาลย์ ฯ
๏ เมื่อนั้น พระพรตฤทธิ์ลํ้าสุริย์ฉาน
ฟังอนุชาชัยชาญ ผ่านฟ้าสั่งลูกพระทินกร
จงจัดกระบินทร์วรินทร์ราช ที่องอาจแกล้วหาญชาญสมร
ให้พระอนุชาฤทธิรอน ไปต่อกรอสุรกุมภัณฑ์ ฯ
๏ บัดนั้น พญาสุครีพคนขยัน
รับสั่งพระผู้วงศ์เทวัญ ถวายบังคมคัลแล้วออกมา ฯ
๏ เกณฑ์เอานิลพัทฤทธิรอน คุมพลวานรเป็นทัพหน้า
กองขันนิลเอกผู้ศักดา โยธาเลือกล้วนชำนาญยุทธ์
นิลนนท์คุมพลเป็นเกียกกาย ไพร่นายแน่นนันต์นับสมุทร
กองหลวงนั้นน้องพระทรงครุฑ เป็นจอมมงกุฎโยธี
พิเภกชมพูพานองคต หนุมานเคียงรถมณีศรี
ฝ่ายชามพูวราชตัวดี เป็นกระบี่ยุกกระบัตรบัญชาการ
สุรเสนผู้มีฤทธิรณ เป็นกองหนุนนายพลทวยหาญ
อันลูกอินทรชิตผู้ชัยชาญ คุมพวกพลมารในลงกา
ให้เป็นกองหลังรั้งท้าย ตั้งรายตามแถวแนวป่า
ยักษ์ลิงกวัดแกว่งสาตรา แสงดั่งฟ้าแลบในอัมพร ฯ
๏ เมื่อนั้น พระสัตรุดสุริย์วงศ์ทรงศร
ลาพระเชษฐาฤทธิรอน บทจรมาสรงชลธาร ฯ
๏ ให้ไขท่อแก้วโกมิน วารินเสาวรสหอมหวาน
ทรงสุคนธ์ปนปรุงสุมามาลย์ สนับเพลาเชิงก้านกระหนกเวียน
ภูษิตพื้นม่วงเครือมาศ เป็นรูปนาคราชเจ็ดเศียร
ชายไหวประดับดวงวิเชียร ชายแครงแก้วเจียระไนราย
สอดทรงฉลององค์พระกรน้อย เกราะพลอยมรกตฉานฉาย
ตาบทิศทับทรวงจำหลักลาย สังวาลเพชรเจ็ดสายพาหุรัด
ทองกรเป็นรูปภุชงค์ ธำมรงค์เรือนเก็จกาบสะบัด
ทรงมหามงกุฎดอกไม้ทัด กุณฑลแก้วจำรัสกรรเจียกจร
งามองค์งามทรงดั่งเทวัญ ขัดพระแสงขรรค์แล้วจับศร
 ย่างเยื้องยุรยาตรนาดกร บทจรมาขึ้นพิชัยรถ ฯ
๏ รถเอยราชรถทรง เพลากำดุมกงอลงกต
งอนเฉิดงามชั้นเป็นหลั่นลด แก้วบดกาบบังบัลลังก์ลาย
พื้นกระจกเพชรกระจ่างกระจังรัตน์ บันสะบัดบุษบกบัวหงาย
สี่มุขเสามาศมังกรกลาย ดูเคลิ้มงามคล้ายวิมานจันทร์
เทียมสินธพสี่อัสดร เผ่นโจนโผนจรดั่งจักรผัน
สารถีรำทวนหยัดยัน แถวฉัตรถัดชั้นธงชัย
เครื่องสูงบังสุริโยภาส จามรหุ้มมาศงามไสว
เสียงฆ้องซ้องขานสะท้านไพร ปี่ไฉนกลองชนะอึงอล
พลากรทุกกองคะนองหาญ ฮึกร่านโห่ร้องโกลาหล
ผงคลีพัดคลุ้มโพยมบน ขับร้นแข่งรีบกันไป ฯ
๏ ครั้นถึงซึ่งที่สนามยุทธ์ จึ่งให้หยุดโยธาทัพใหญ่
ตั้งโดยสีหนามเกรียงไกร มั่นไว้ดูกำลังอสุรี ฯ
๏ เมื่อนั้น ฝ่ายสุริยาภพยักษี
ยืนรถอยู่กลางโยธี เห็นทัพกระบี่ยกมา
มนุษย์เป็นจอมพลไกร ขี่มหาพิชัยรถา
ทรงโฉมอรชรทั้งกายา ผิวพักตร์ลักขณาวิลาวัณย์
กรกุมศรสิทธิ์ฤทธิรุทร งามดั่งเทวบุตรในสวรรค์
จึ่งให้เลื่อนรถแก้วแพรวพรรณ ฝ่าพวกพลขันธ์ขึ้นไป ฯ
๏ จึ่งร้องว่าเหวยมนุษย์น้อย จะเปรียบกับปลายก้อยก็ไม่ได้
มีนามกรชื่อใด จึ่งบังอาจใจอหังการ์
ยกพวกอสุราพานรินทร์ มาดูหมิ่นสุริย์วงศ์ยักษา
อันทรงซึ่งเทพสาตรา จะพากันสุดสิ้นชีวี ฯ
๏ เมื่อนั้น พระสัตรุดสุริย์วงศ์เรืองศรี
ได้ฟังวาจาอสุรี จึ่งมีบัญชาตอบไป
ตัวเราชื่อพระสัตรุด ฤทธิรุทรไม่มีใครเทียบได้
เป็นพระอนุชาร่วมใจ พระตรีภูวไนยอวตาร
ให้เรากับพระพรตเชษฐา ยกพลโยธาทวยหาญ
มาปราบจักรวรรดิขุนมาร ซึ่งสาธารณ์เป็นเสี้ยนธาตรี
ตัวเอ็งชื่อไรนะขุนยักษ์ ไม่รู้จักพญาราชสีห์
จึ่งมาอ้างอวดฤทธี ดั่งแมงหวี่บินเข้าเพลิงฟ้า ฯ
๏ เมื่อนั้น จึ่งสุริยาภพยักษา
ได้ฟังตบมือแล้วร้องมา ว่าเหวยมนุษย์เท่าแมงใย
ไฉนจึ่งกล่าวอหังการ อวดหาญว่าใครไม่สู้ได้
ตัวเราอันเรืองฤทธิไกร โอรสผู้ใหญ่พญายักษ์
ทรงนามชื่อสุริยาภพ ศักดาเลิศลบทั้งไตรจักร
อันตัวของท่านนี้อ่อนนัก หรือจะฮึกฮักมาต่อตี
สำหรับแต่จะยับลงกับหัตถ์ ด้วยหอกเมฆพัทเรืองศรี
จงเร่งพาพลโยธี ไปบอกแก่พี่ยังพลับพลา
ให้เลิกรี้พลทวยหาญ คืนไปบ้านเมืองเสียดีกว่า
แม้นอยู่ก็จะม้วยชีวา สิ้นทั้งสวาวานร ฯ
๏ เมื่อนั้น พระสัตรุดสุริย์วงศ์ทรงศร
ได้ฟังลูกท้าวแปดกร ภูธรจึ่งร้องตอบไป
เหวยสุริยาภพยักษี เอ็งนี้ว่าขานเป็นไฉน
เอาแต่วาจามาขู่ใคร ผู้ใดจะเกรงฤทธา
อย่าว่าแต่เอ็งไอ้ทรลักษณ์ ถึงท้าวสี่พักตร์ยักษา
ทรงนามจักรวรรดิอสุรา ซึ่งเป็นบิดาของขุนมาร
ทั้งโคตรวงศ์กุมภัณฑ์ ที่หยาบช้าอาธรรม์ฮึกหาญ
กูจะฆ่าให้สิ้นสุดปราณ ตามโองการสั่งพระจักรี ฯ
๏ เมื่อนั้น จึ่งสุริยาภพยักษี
ได้ฟังกริ้วโกรธดั่งอัคคี อสุรีขบเขี้ยวเคี้ยวฟัน
กระทืบบาทผาดแผดสีหนาท ร้องตวาดดั่งเสียงฟ้าลั่น
เหวยเหวยมนุษย์มาหมิ่นกัน กูจะหั่นมิให้แค้นคอกา
ว่าแล้วจึ่งมีบัญชาการ สั่งนายทหารทัพหน้า
เร่งเข้าราวีตีประดา เข่นฆ่ามนุษย์กับวานร ฯ
๏ บัดนั้น จึ่งเสนามารชาญสมร
รับสั่งพระองค์ทรงฤทธิรอน ขับพลนิกรเข้าโจมตี ฯ
๏ บัดนั้น ฝ่ายหมู่อสุรศักดิ์ยักษี
ต่างตนต่างแผลงฤทธี เข้าไล่พลกระบี่วุ่นไป ฯ
๏ ยิงแย้งแทงฟันอุตลุด พุ่งซัดอาวุธน้อยใหญ่
เสียงสนั่นครั่นครื้นพนาลัย ต่างหนีต่างไล่กันไปมา ฯ
๏ บัดนั้น ฝ่ายพลวานรทัพหน้า
รับกรรอนราญอสุรา เข้าหักตีกล้าไม่กลัวตาย
วิ่งวุ่นหนุนจับกันสับสน ต่างตนล้มควํ่าล้มหงาย
อาวุธเป็นแสงไฟพราย ต่างหมายเขม้นแทงฟัน
ลิงตายยักษ์ตายเกลื่อนกลาด โห่ร้องกัมปนาทหวาดหวั่น
ฝูงกระบี่ไล่รุกบุกบัน กุมภัณฑ์แตกพ่ายกระจายไป ฯ
๏ บัดนั้น ตรีกันกองหน้านายใหญ่
เห็นพลแตกยับทั้งทัพชัย แกว่งกระบองเข้าไล่โจมตี ฯ
๏ หวดซ้ายป่ายขวาอุตลุด ด้วยกำลังฤทธิรุทรยักษี
วานรล้มตายไม่สมประดี วิ่งหนีถอยย่นร่นมา ฯ
๏ บัดนั้น นิลพัทฤทธิไกรใจกล้า
แลเห็นตรีกันอสุรา ไล่รุกเข่นฆ่าวานร
โกรธาชักตรีออกกวัดแกว่ง สำแดงศักดาดั่งไกรสร
โลดโผนโจนไปด้วยฤทธิรอน ทะยานเข้าต่อกรกุมภัณฑ์ ฯ
๏ รอรับสัประยุทธ์กันสับสน ต่างอดต่างทนต่างกลั้น
ต่างตีต่างรับต่างฟัน พัลวันกลับกลอกไปมา ฯ
๏ บัดนั้น ตรีกันสิทธิศักดิ์ยักษา
รบชิดไม่คิดชีวา อสุราถาโถมเข้าโจมตี ฯ
๏ หวดซ้ายป่ายขวากุลาหล ต่างตนไม่ท้อถอยหนี
หันเวียนเปลี่ยนท่าราวี ถ้อยทีไม่งดลดกัน ฯ
๏ บัดนั้น นิลพัทฤทธิแรงแข็งขัน
รบรุกคลุกคลีตีประจัญ ขบฟันเข้าไล่รอนราญ ฯ
๏ ตีนถีบมือตบปากกัด รวบรัดได้ด้วยกำลังหาญ
ฟาดลงกับพื้นสุธาธาร ขุนมารสิ้นชีพชีวี ฯ
๏ เมื่อนั้น ฝ่ายสุริยาภพยักษี
แลเห็นตรีกันอสุรี กระบี่สังหารมรณา
กริ้วโกรธพิโรธดั่งเพลิงกัลป์ ขบฟันกระทืบรถา
กวัดแกว่งศรชัยอันศักดา เข้าไล่โยธาวานร ฯ
๏ หวดซ้ายป่ายขวาอุตลุด ด้วยกำลังวัยวุฒิชาญสมร
พลลิงตายยับลงกับกร ด้วยฤทธิรอนอสุรี ฯ
๏ เมื่อนั้น พระสัตรุดทรงสวัสดิ์รัศมี
เห็นพลล้มตายไม่สมประดี ก็ขับรถมณีเข้าชิงชัย ฯ
๏ งอนรถต่อรถเข้าจดกัน เลียงกงก้องสนั่นแผ่นดินไหว
พระกรทรงศรเกรียงไกร พาดสายแผลงไปด้วยศักดา ฯ
๏ สำเนียงดั่งเสียงฟ้าฟาด ตรงไปต้องราชรัถา
ราชสีห์สารถีก็มรณา โยธาตายยับไม่สมประดี ฯ
๏ เมื่อนั้น จึ่งสุริยาภพยักษี
รถหักตกพื้นปถพี อสุรีรำพึงคะนึงคิด
มนุษย์นี้ศักดากล้าหาญ องอาจชำนาญศรสิทธิ์
ทั้งโยธาวานรก็มีฤทธิ์ จะหมายล้างชีวิตเห็นยากใจ
จำจะผลาญด้วยเทพสาตรา มหาเมฆพัทหอกใหญ่
อันทรงศักดาเกรียงไกร เห็นจะมีชัยชนะมัน
คิดแล้วมีราชวาที ตรัสสั่งเสนีคนขยัน
เราจะอ่านพระเวทตบะกรรม์ เสกหอกแก้วอันศักดา
ให้มีฤทธิ์ดังพิษเพลิงกาล เรืองเดชชัยชาญแกล้วกล้า
ท่านจงนิมิตกายา ด้วยอานุภาพอสุรี
เป็นภูเขาใหญ่วงกั้น เจ็ดชั้นล้อมพลยักษี
อย่าให้ข้าศึกเข้าโจมตี กว่าตัวเรานี้จะเสร็จการ ฯ
๏ บัดนั้น เมฆสูรฤทธิไกรใจหาญ
ก้มเกล้ารับรสพจมาน ก็อ่านเวทนิมิตกายา ฯ
๏ บัดเดี๋ยวกลับกลายเป็นเขา ใหญ่เท่าจักรวาลภูผา
เจ็ดชั้นล้อมพลโยธา ด้วยศักดาเดชอสุรี ฯ
๏ เมื่อนั้น จึ่งสุริยาภพยักษี
นั่งในท่ามกลางโยธี แทบที่ชายป่าพนาวัน
จับหอกขึ้นประนมเหนือเกศ ไหว้คุณพรหเมศรังสรรค์
หลับเนตรสะกดใจกุมภัณฑ์ ก็ร่ายพระเวทอันศักดา ฯ
๏ เมื่อนั้น ฝ่ายพระสัตรุดกนิษฐา
เขม้นหมายจะล้างชีวา องค์สุริยาภพอสุรี
แลไปมิได้เห็นกาย หายสิ้นทั้งทัพยักษี
อันแถวทุ่งวุ้งป่าพนาลี กลายเป็นคีรีเรียดไป
จึ่งมีพระราชบรรหาร ถามโหราจารย์ผู้ใหญ่
ตัวเรารณรงค์ชิงชัย กับไอ้อสูรพาลา
เมื่อกี้ก็เห็นประจักษ์อยู่ พร้อมหมู่ทหารยักษา
บัดนี้หายไปกับตา ทั้งพวกโยธาอสุรี
สงัดทั้งสำเนียงทวยหาญ เห็นแต่ปราการคีรีศรี
หลายชั้นกั้นอยู่ดั่งนี้ อสุรีมันทำประการใด ฯ
๏ บัดนั้น พิเภกผู้มีอัชฌาสัย
ได้ฟังก็แจ้งประจักษ์ใจ บังคมไหว้สนองพระบัญชา
อันสุริยาภพกุมภัณฑ์ ตัวมันอ่านเวทคาถา
เสกหอกเมฆพัทศักดา ให้แกล้วกล้าดั่งกาลอัคคี
มันใช้เมฆสูรผู้มีฤทธิ์ นิมิตกายายักษี
เป็นแถวแนวเนินคีรี ล้อมเหล่าโยธีทั้งปวงไว้
ถ้าครบพันคาบโดยศาสตร์ อินทร์พรหมไม่อาจต่อได้
พระองค์จงแผลงศรชัย ไปทำลายล้างตบะกรรม์ ฯ
๏ เมื่อนั้น พระสัตรุดสุริย์วงศ์รังสรรค์
ได้ฟังพิเภกกุมภัณฑ์ ทรงธรรม์จับศรขึ้นบูชา
คิดคุณสมเด็จพระบิตุรงค์ อีกองค์บรมเชษฐา
พาดสายน้าวหน่วงด้วยศักดา ผ่านฟ้าก็ผาดแผลงไป ฯ
๏ เสียงสะเทือนเลื่อนลั่นอากาศ หมู่มารตายกลาดไม่นับได้
ทั้งเมฆสูรก็บรรลัย เขานั้นหายไปทันที ฯ
๏ เมื่อนั้น จึ่งสุริยาภพยักษี
ได้ยินเสียงเปรี้ยงเปรี้ยงเป็นโกลี อสุรีลืมเนตรแลมา
เห็นเมฆสูรตัวขาด หมู่มารตายกลาดดาษป่า
กริ้วโกรธดั่งไฟไหม้ฟ้า อสุราผุดลุกขึ้นยืนยัน
กระทืบบาทผาดแผดสุรเสียง สำเนียงสะเทือนเลื่อนลั่น
กวัดแกว่งเมฆพัทดั่งไฟกัลป์ ขบฟันเขม้นจะราวี ฯ
๏ บัดนั้น ท้าวทศคิริวงศ์ยักษี
เห็นสุริยาภพทำฤทธี จึ่งทูลน้องพระตรีภูวไนย
บัดนี้ลูกท้าวจักรวรรดิ ถือเมฆพัทหอกใหญ่
มันจะเข้ามาชิงชัย อย่าไว้ใจระวังอสุรา ฯ
๏ เมื่อนั้น ลูกท้าวสี่พักตร์ยักษา
เผ่นทะยานโลดโผนโจนมา ฉวยงอนมหาพิชัยรถ
ดั่งหนึ่งอสุรินทราหู จู่จับพระจันทร์ทรงกลด
ตีซ้ายป่ายขวาไม่ละลด ทะยานขึ้นบนรถด้วยฤทธี ฯ
๏ เมื่อนั้น พระสัตรุดทรงสวัสดิ์รัศมี
รับรองป้องกันประจัญตี อสุรีตกรถลงไป
พระกรกวัดแกว่งศรสาตร์ องอาจถาโถมโจมไล่
งามทรงดั่งองค์หัสนัยน์ จับไพจิตรากุมภัณฑ์ ฯ
๏ เมื่อนั้น ลูกท้าวจักรวรรดิรังสรรค์
รับหัตถ์ปัดป้องโรมรัน รบชิดติดพันกระชั้นมา
สองจับสัประยุทธ์กันสับสน ต่างตนต่างหาญต่างกล้า
ถ้อยทีถ้อยมีฤทธา หมายเขม้นเข่นฆ่าไม่งดกร ฯ
๏ เมื่อนั้น พระสัตรุดสุริย์วงศ์ทรงศร
แกว่งศิลป์ทะยานเข้าราญรอน ภูธรโจมจับด้วยฤทธี
เท้าซ้ายนั้นเหยียบเข่าขวา มือคว้าชิงหอกยักษี
หันเวียนเปลี่ยนท่าราวี ตีต้องอสุรีซวนไป
จึ่งชักพลายวาตศรสิทธิ์ อันเรืองฤทธิ์สามโลกไม่เปรียบได้
พาดสายหมายล้างชีวาลัย น้าวหน่วงแผลงไปด้วยศักดา ฯ
๏ เสียงสนั่นครั่นครื้นทั้งที่รบ ต้องสุริยาภพยักษา
ปรุตลอดไปทั่วทั้งกายา โยธาตายยับไม่สมประดี ฯ
๏ เมื่อนั้น จึ่งสุริยาภพยักษี
ต้องศรเจ็บทั้งอินทรีย์ ดั่งหนึ่งชีวีจะบรรลัย
อุตส่าห์ดำรงกายา อสุรานบนิ้วประนมไหว้
คิดคุณบิตุเรศเรืองชัย สะกดใจร่ายเวทอันเพริศพราย ฯ
๏ ครั้นครบสามคาบก็ลูบลง เจ็บปวดทั้งองค์นั้นสูญหาย
บาดแผลไม่มีกับกาย โกรธดั่งเพลิงพรายกระจายฟ้า
จับหอกเมฆพัทกวัดแกว่ง ด้วยกำลังแรงแกล้วกล้า
หมายองค์พระสัตรุดอนุชา อสุราก็พุ่งตรงไป ฯ
๏ โชติช่วงดั่งดวงพระสุริยัน สำเนียงสนั่นหวั่นไหว
ต้องทรวงพระสัตรุดวุฒิไกร ล้มในที่รบทันที ฯ
๏ บัดนั้น ท้าวพญาเสนากระบี่ศรี
เห็นน้องสมเด็จพระจักรี ต่อตีต้องหอกกุมภัณฑ์
ล้มลงเหนือพื้นสุธาดล ต่างตนตกใจไม่มีขวัญ
หนุมานองคตพิเภกนั้น ช่วยกันประคองพระองค์ไว้
ฝ่ายอสุรผัดฤทธิรุทร กับสิบแปดมงกุฎทหารใหญ่
โกรธาตาแดงดั่งแสงไฟ เข้าไล่ผลาญพลอสุรี
อันหมู่ม้ารถคชสาร บรรลัยลาญด้วยมือกระบี่ศรี
แต่นิลพัทผู้ฤทธี เข้าราวีด้วยสุริยาภพ
สองจับสัประยุทธ์กันสับสน ทรหดอดทนไม่หลีกหลบ
ต่างกล้าต่อหาญชำนาญรบ จนพลบสิ้นแสงสุริยา ฯ
๏ เมื่อนั้น ลูกท้าวจักรวรรดิยักษา
ผู้เดียวเคี่ยวขับแต่เช้ามา อสุราหิวหอบบอบใจ
รบพลางรำพึงคะนึงคิด กูล้างชีวิตมนุษย์ได้
ต้องการอะไรจะชิงชัย กับไอ้ลิงไพรทรลักษณ์
ถึงชนะผู้ใดจะว่าดี เพลี่ยงพลํ้าเสียทีจะเสียศักดิ์
คิดแล้วให้เลิกพลยักษ์ โห่ร้องฮึกฮักเข้าพารา ฯ
๏ ครั้นถึงน้อมเศียรบังคมบาท พระบิตุรงค์ธิราชยักษา
ทูลแถลงแจ้งความแต่ต้นมา ซึ่งเข่นฆ่ามีชัยแก่ไพรี ฯ
๏ เมื่อนั้น ท้าวจักรวรรดิยักษี
ได้ฟังลูกรักก็ยินดี อสุรีสำราญสำเริงใจ
สี่ปากสำรวลสรวลอื้อ แปดมือตบสนั่นหวั่นไหว
ส้วมสอดกอดองค์โอรสไว้ เจ้าคือดวงใจของบิดา
เป็นมิ่งมงกุฎมลิวัน จะได้สืบพงศ์พันธุ์ไปภายหน้า
อันศัตรูหมู่ราชพาลา ซึ่งมาหมิ่นเราจะแหลกลาญ
เจ้าทำสงครามเหนื่อยนัก ลูกรักจงไปสรงสนาน
เสวยโภชนาให้สำราญ ยังปราสาทสุรกานต์อลงกรณ์ ฯ
๏ เมื่อนั้น จึ่งสุริยาภพชาญสมร
กราบลงกับบาทพระบิดร บทจรมาปราสาทรูจี ฯ
๏ ครั้นถึงจึ่งเข้าห้องแก้ว อันเพริศแพรวจำรัสรัศมี
เสด็จเหนือแท่นรัตน์มณี ท่ามกลางนารีกำนัลใน ฯ
๏ บัดนั้น ฝ่ายนางกำนัลน้อยใหญ่
หมอบเฝ้าเกลื่อนกลาดดาษไป ล้วนทรงโฉมอำไพวิไลวรรณ
แน่งน้อยเสาวภาคย์จำเริญรัก ผิวพักตร์ผ่องเพียงอัปสรสวรรค์
เข้าโบกปัดพัดวีนวดฟั้น ชวนกันทำตามพนักงาน
นางบำเรอก็ขับถวายเสียง สำเนียงรี่เรื่อยเฉื่อยฉาน
โหยหวนโอดพันบรรเลงลาน เป็นคำหวานพร้อมเพราะไปในที
กรับฉิ่งรำมะนาท้าทับ ตีรับจังหวะดีดสี
บำรุงบำเรออสุรี ในที่ปราสาทรัตนา ฯ
๏ เมื่อนั้น ลูกท้าวจักรวรรดิยักษา
ฟังเสียงอนงค์ทรงลักขณา เสน่หาเพลิดเพลินจำเริญใจ
เอนองค์ลงเหนือบรรจถรณ์ สโมสรด้วยความพิสมัย
เย้าหยอกสัพยอกนางใน ก็หลับไปในราษราตรี ฯ
๏ บัดนั้น ฝ่ายนิลพัทกระบี่ศรี
ทั้งสิบแปดมงกุฎโยธี อสุรผัดผู้มีศักดา
ครั้นเห็นลูกท้าวแปดกร คืนเข้านครยักษา
ต่างตนต่างรีบกลับมา ยังพระอนุชาวิลาวัณย์ ฯ
๏ เห็นแน่นิ่งไม่ติงพระองค์ คิดว่าปลงชีพอาสัญ
ต่างตนโศกาจาบัลย์ เสียงแซ่สนั่นไม่สมประดี ฯ
๏ บัดนั้น พิเภกสุริย์วงศ์ยักษี
เห็นท้าวพญาวานรโศกี จึ่งมีวาจาห้ามไป
อันองค์พระสัตรุดอนุชา จะสุดสิ้นชีวานั้นหาไม่
นิลราชผู้ปรีชาไว จงรีบไปกราบทูลให้แจ้งการ ฯ
๏ บัดนั้น นิลราชฤทธิไกรใจหาญ
นบนิ้วรับคำขุนมาร ก็ลนลานรีบไปยังพลับพลา ฯ
๏ ครั้นถึงน้อมเศียรบังคมทูล นเรนทร์สูรน้องนารายณ์นาถา
บัดนี้พระศรีอนุชา ยกไปเข่นฆ่าไพรี
เสียทีต้องหอกเมฆพัท ลูกท้าวจักรวรรดิยักษี
ตรึงมั่นอยู่กับอินทรีย์ ล้มลงยังที่ดินดอน ฯ
๏ เมื่อนั้น พระพรตสุริย์วงศ์ทรงศร
ได้แจ้งแห่งคำวานร ภูธรตระหนกตกใจ
ดั่งหนึ่งพระกาลชาญฤทธิ์ มาเด็ดดวงชีวิตไปได้
แสนทุกข์แสนเทวษอาลัย ภูวไนยลงจากพลับพลา
ให้นิลราชฤทธิรณ เป็นต้นหนนำทางไปหน้า
สุครีพกับพลโยธา ก็ตามเสด็จมาในราตรี ฯ
๏ เดินดัดลัดป่าพนาวัน ด้วยแสงจันทร์จำรัสรัศมี
ส่องสว่างพ่างพื้นปถพี ภูมีเหลือบแลแปรไป
เห็นพระน้องต้องหอกสลบอยู่ กลางหมู่โยธาน้อยใหญ่
พิเภกหนุมานประคองไว้ ก็วิ่งเข้าไปด้วยความรัก ฯ
๏ พินิจพิศดูพระเยาวเรศ แสนเทวษพ่างเพียงอกหัก
สองกรฉวยจับหอกยักษ์ ประคองชักด้วยกำลังอินทรีย์
เมฆพัทศักดาวราวุธ ไม่เขยื้อนเคลื่อนหลุดจากที่
ตรึงมั่นกับทรวงด้วยฤทธี ภูมียิ่งสลดระทดใจ
นั่งลงช้อนเกศพระน้องรัก ใส่ตักแล้วถอนใจใหญ่
ชลเนตรคลอเนตรภูวไนย สะอื้นไห้รำพันโศกา ฯ
๏ โอ้ว่าอนิจจาพระน้องเอ๋ย ทรามเชยร่วมชีพสังขาร์
ร่วมสุขร่วมทุกข์แต่เยาว์มา ดั่งเงาติดกายาไม่คลาดกัน
ครั้งนี้มีราชบรรหาร องค์พระอวตารรังสรรค์
ใช้เรามาปราบกุมภัณฑ์ ซึ่งมันเป็นเสี้ยนธาตรี
หวังจะให้มีเกียรติยศ ปรากฏชั่วฟ้าราศี
ตามวงศ์จักรพรรดิธิบดี โดยที่ได้ไวกูณฐ์มา
เจ้าก็ทรงศักดาเลิศลบ ลือจบทั่วทศทิศา
ทำศึกไม่ระวังกายา ให้ต้องหอกอสุราสาธารณ์
เหตุนี้แม้นว่าแจ้งไป ยังในอยุธยาราชฐาน
สามพระชนนีนงคราญ จะกริ้วโกรธดั่งกาลอัคคี
ทั้งพระหริวงศ์ทรงจักร เจ้าลักษมณ์ก็จะติโทษพี่
ว่าให้แต่น้องไปต่อตี เพราะกลัวชีวีจะมรณา
อกเอ๋ยเป็นน่าอดสู แก่หมู่ไตรโลกทุกทิศา
จะล่วงประมาทหมิ่นนินทา ว่าแพ้อสุราอาธรรม์
อยู่ไยให้หนักแผ่นดิน จะสู้สิ้นชนมาอาสัญ
รํ่าพลางโศกาจาบัลย์ ทรงธรรม์กอดน้องสลบไป ฯ
๏ บัดนั้น พิเภกหนุมานทหารใหญ่
ทั้งสิบแปดมงกุฎวุฒิไกร เห็นพระภูวไนยผู้ศักดา
กอดน้องแน่นิ่งไม่ติงกาย ตกใจวุ่นวายพร้อมหน้า
บ้างเข้านวดฟั้นคั้นบาทา บ้างฟูมฟายนํ้าตาโศกี ฯ
